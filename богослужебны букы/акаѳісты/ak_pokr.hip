<::рус> оцифровка: Даниил Дремачев
<::слав> 

А=ка'fiстъ покро'ву прест~ы'я бц\ды. Тисне'нiе второ'е.
Санктпетербу'ргъ. Сv"нода'льная тv"погра'фiя #ац~г


%<А=ка'fiстъ прест~jь'й бг~оро'дицjь, ра'ди ч\стна'гw 
_е=я` покрова`.%> 

%<Конда'къ а~.%>

%<И=%>збра'ннjьй предвjь'чнымъ цр~е'мъ, превы'шшей 
вся'кагw созда'нiя, небесе` и= земли` цр~и'цjь, прише'дшей 
и=ногда` во влахе'рнскую це'рковь на мл~тву, досто'йное 
поклоне'нiе съ бл~годаре'нiемъ принося'ще, jа='кw во тмjь` 
су'щiи, под\ъ тво'й свjьтя'щiйся w=мофо'ръ съ вjь'рою и= 
о_у=миле'нiемъ прибjьга'емъ: ты' же, jа='кw и=му'щи держа'ву 
непобjьди'мую, w\т вся'кихъ на'съ бjь'дъ свобожда'й, да 
зове'мъ ти`: %<Р%>а'дуйся, ра'досте на'ша, покры'й на'съ w\т 
вся'кагw sла` честны'мъ твои'мъ w=мофо'ромъ. 

%<I='косъ а~.%>

%<А=%>рха^гг~лъ и= а='гг~лъ мно'жество, съ пр\дте'чею, 
бг~осло'вомъ и= всjь'хъ ст~ы'хъ ли'комъ, сопредста'ша 
тебjь`, цр~и'це свое'й, въ це'ркви влахе'рнстjьй, и= 
о_у=мил_е'нная мол_е'нiя твоя^ w= все'мъ мi'рjь слы'шавше, 
со о_у=дивле'нiемъ возопи'ша такwва'я: Ра'дуйся, бг~а 
_о=ц~а` безнача'льнагw предвjь'чное бл~говоле'нiе: ра'дуйся, 
бг~а сн~а безлjь'тнагw преч\стое вмjьсти'лище. Ра'дуйся, 
бг~а дх~а всест~а'гw и=збра'нное жили'ще: ра'дуйся, го'рнихъ 
чинw'въ а='гг~льскихъ непрестаю'щее о_у=дивле'нiе. Ра'дуйся, 
те'мныхъ си'лъ а='дскихъ всегро'зное о_у=страше'нiе: 
ра'дуйся, ю='же на возду'сjь срjьта'ютъ много_очи'тiи 
херувi'ми. Ра'дуйся, _е='йже похва^льная воспису'ютъ 
шестокрила'тiи серафi'ми: ра'дуйся, _е=я'же пребл~го'му 
покро'ву и= мы` земноро'днiи благода'рнjь покланя'емся. 
%<Р%>а'дуйся, ра'досте на'ша, покры'й на'съ w\т вся'кагw 
sла` честны'мъ твои'мъ w=мофо'ромъ. 

%<Конда'къ в~.%>

%<В%>и'дjьвше тя` ст~ы'й а=ндре'й со _е=пiфа'нiемъ въ 
це'ркви на возду'сjь за хр\стiа'ны бг~у моля'щуюся, 
позна'ша, jа='кw мт~рь _е=си` возне'сшагwся на нб~о хр\ста` 
бг~а на'шегw, и= припа'дше на зе'млю, ра'достнw покланя'хуся 
всебл~го'му покро'ву твоему`, зову'ще: %<А=%>ллилу'iа. 

%<I='косъ в~.%> 

%<Р%>а'зумъ неуразумjь'ненъ _е=си`, бц\де дв~о, въ 
защище'нiи людi'й правосла'вныхъ, сегw` ра'ди врази` на'ши 
и= не познаю'тъ, ко'ль сильна` _е='сть мл~тва бж~iя мт~ре: 
мы' же w= твое'мъ всемо'щнjьмъ заступле'нiи до'брjь 
вjь'дуще, си'це къ тебjь` со о_у=миле'нiемъ зове'мъ: 
Ра'дуйся, премл\срдая о_у=тjь'шительнице всjь'хъ скорбя'щихъ 
и= w=бремене'нныхъ: ра'дуйся, неусыпа'ющая наста'внице 
всjь'хъ заблу'ждшихъ и= w=слjьпле'нныхъ. Ра'дуйся, 
прв\днодви'жимый гнjь'въ бж~iй на на'съ твои'мъ моле'нiемъ 
ско'рw о_у=толя'ющая: ра'дуйся, sлы^я стра^сти на'шя 
всемо'щнымъ манове'нiемъ о_у=кроща'ющая. Ра'дуйся, крjь'пкое 
возбужде'нiе спя'щихъ со'вjьстей: ра'дуйся, нетру'дное 
преwдолjь'нiе беззако'нныхъ на'выкwвъ. Ра'дуйся, _е=я'же 
ра'ди а='дъ стене'тъ и= ду'си sло'бы трепе'щутъ: ра'дуйся, 
_е=я'же ра'ди врата` рая` всjь^мъ на'мъ w\тверза'ются. 
%<Р%>а'дуйся, ра'досте на'ша, покры'й на'съ w\т вся'кагw 
sла` честны'мъ твои'мъ w=мофо'ромъ. 

%<Конда'къ г~.%> 

%<С%>и'ла вы'шнягw w=сjьня'етъ съ вjь'рою и= 
бл~гоговjь'нiемъ прибjьга'ющихъ къ твоему` всечестно'му 
покро'ву: _е=ди'нjьй бо то'чiю тебjь`, прест~jь'й и= 
преч\стjьй мт~ри бж~iей, даде'ся, да вся'кое проше'нiе твое` 
и=спо'лнится: тjь'мъ о_у='бw вся'къ во'зрастъ вjь'рныхъ 
славосло'витъ тя` и= сн~а твоего`, зову'щь: %<А=%>ллилу'iа. 

%<I='косъ г~.%> 

%<И=%>му'щи бога'тство мл\срдiя неwску'дное, всjь^мъ 
конц_е'мъ земли` простира'еши ру'ку по'мощи, вл\дчце: 
боля'щымъ и=сцjьле'нiе, стра'ждущымъ w=сла'бу, слjьпы^мъ 
прозрjь'нiе и= всjь^мъ вся^ по коегw'ждо потре'бjь подае'ши, 
бл~года'рнjь вопiю'щымъ: Ра'дуйся, правосла'вiя 
несокруши'мая крjь'посте и= w=гра'до: ра'дуйся, ст~ы'хъ 
хра'мwвъ и= _о=лтаре'й пе'рвjьйшее о_у=краше'нiе. Ра'дуйся, 
благоче'стiя вjьрнjь'йшее w=гражде'нiе: ра'дуйся, 
благосе'рдыхъ градоправи'телей неусыпа'ющая споспjь'шнице. 
Ра'дуйся, непобjьди'мая воево'до вожде'й и= во'инствъ 
хр\стiа'нскихъ: ра'дуйся, ст~о'е зерца'ло пра'вды судiя'мъ 
немздопрiи^мнымъ. Ра'дуйся, соверше'нный ра'зуме 
наста'вникwвъ и= дjьтоводи'телей: ра'дуйся, бл~гослове'нiе 
домw'въ и= семе'йствъ бл~гочести'выхъ. %<Р%>а'дуйся, 
ра'досте на'ша, покры'й на'съ w\т вся'кагw sла` честны'мъ 
твои'мъ w=мофо'ромъ. 

%<Конда'къ д~.%>

%<Б%>у'рею мно'гихъ бjь'дъ w=держи^мымъ на'мъ 
помога'еши, вл\дчце: стои'ши бо пред\ъ лице'мъ _о=лтаря` 
гд\сня, воздви'гши ру'цjь твои`, и= мо'лишися, jа='кw да 
на'шу недосто'йную моли'тву при'зритъ гд\сь цр~ь сла'вы, и= 
послу'шаетъ прош_е'нiя призыва'ющихъ и='мя твое` ст~о'е, къ 
сн~у же твоему` зову'щихъ: %<А=%>ллилу'iа. 

%<I='косъ д~.%> 

%<О_у=%>слы'ша гд\сь бг~ъ i=ису'са наvи'на моля'щася и= 
повелjьва'юща со'лнцу ста'ти, до'ндеже w\тмсти'тъ врагw'мъ: 
слы'шитъ и= твоя^ нн~jь мол_е'нiя гд\сь i=и~съ, и=збра'нная 
пала'то дх~а ст~а'гw: тjь'мже и= мы` грjь'шнiи, на тво'й 
надjь'ющеся покро'въ, тебjь`, jа='кw бж~iей мт~ри, 
глаго'лати дерза'емъ: Ра'дуйся, w\т сл~нца мы'сленнагw 
w=заре'нная и= на'съ свjь'томъ незаходи'мымъ просвjьща'ющая: 
ра'дуйся, сiя'нiемъ преч\стыя дш~и` твоея` всю` зе'млю 
просвjьти'вшая. Ра'дуйся, ч\стото'ю тjьлесе` твоегw` вся^ 
нб~са` возвесели'вшая: ра'дуйся, ст~ы'хъ w=би'телей 
хр\сто'выхъ покро'въ и= снабдjь'нiе. Ра'дуйся, вjь'рныхъ 
па'стырей цр~кве бо'дрость и= вразумле'нiе: ра'дуйся, 
бг~обоя'зненныхъ и='нокwвъ и= и='нокинь наста'внице. 
Ра'дуйся, невозмуща'емое о_у=спокое'нiе бл~гоговjь'йныхъ 
ста'рц_евъ: ра'дуйся, та'йное весе'лiе чи'стыхъ дjь'въ и= 
вдови'цъ. %<Р%>а'дуйся, ра'досте на'ша, покры'й на'съ w\т 
вся'кагw sла` честны'мъ твои'мъ w=мофо'ромъ. 

%<К%>онда'къ _е~.

%<Б%>г~ови'децъ мwv"се'й во w=полче'нiи и=ногда` на 
а=мали'ка, _е=гда` ру'цjь воздвиза'ше, i=и~ль w=долjьва'ше, 
_е=гда' же ру'цjь низпуща'ше, тогда` а=мали'къ побjьжда'ше, 
поддержа'щими же _е=го` о_у=крjьпле'нъ, побjьди` врага`: ты' 
же, _w, бг~омт~и, воздjь'вши ру'цjь твои` на о_у=моле'нiе, 
а='ще и= ники'мже поддержи'ма, всегда` побjьжда'еши враги` 
хр\стiа^нскiя, и= на'мъ щи'тъ _е=си` непобjьди'мь, 
вопiю'щымъ: %<А=%>ллилу'iа. 

%<I='%>косъ _е~.

%<В%>и'дjьвше тя` ст~ы'хъ собо'ри на возду'сjь въ 
це'ркви влахе'рнстjьй моле'бнiи ру'цjь къ сн~у и= бг~у 
простира'ющую, ра'достнw со а=рха^гг~лы и= а='гг~лы 
благода'рную ти` пjь'снь воспjь'ша: мы' же крjьпча'йшима, 
па'че мwv"се'овыхъ ру'къ, дла'ньма твои'ма о_у=крjьпля'еми, 
о_у=ми'льнw вопiе'мъ: Ра'дуйся, _е=я'же ру'цjь поддержи'тъ 
за всjь'хъ на'съ _е=ди'ная _е=я` къ на'мъ любы` и= мл\срдiе: 
ра'дуйся, пред\ъ не'юже врази` на'ши, ви'димiи и= 
неви'димiи, стоя'ти не мо'гутъ. Ра'дуйся, те'мное по'лчище 
страсте'й и= похоте'й на'шихъ прогоня'ющая: ра'дуйся, 
_о='гнь бж\ственный хр\ста` неwпа'льнw на руку` сво_е'ю 
держа'щая, и= на'съ хла'дныхъ тjь'мъ воспламеня'ющая. 
Ра'дуйся, во'инствующихъ на пло'ть цjьлом\дрiемъ и=зря'дное 
вjьнча'нiе: ра'дуйся, подвиза'ющихся въ постjь` и= 
безмо'лвiи пр\сное собесjь'дованiе. Ра'дуйся, 
и=знемога'ющихъ w\т о_у=ны'нiя и= печа'ли ско'рая 
о_у=тjь'шительнице: ра'дуйся, блг\дтiю смире'нiя и= 
терпjь'нiя снабдjьва'ющая. %<Р%>а'дуйся, ра'досте на'ша, 
покры'й на'съ w\т вся'кагw sла` честны'мъ твои'мъ 
w=мофо'ромъ. 

%<Конда'къ s~.%>

%<П%>роповjь'дникъ неwскудjьва'емыя блг\дти и= мл\стей 
твои'хъ jа=ви'ся ст~ы'й рwма'нъ сладкопjь'вецъ, _е=гда` w\т 
теб_е` во снjь` прiя'тъ сви'токъ кни'жный на снjьде'нiе: 
тjь'мъ о_у='бw о_у=мудре'нъ, нача'тъ разу'мнw пjь'ти во 
сла'ву твою`, ст~ы^мъ же писа'ти похва^льная, взыва'я съ 
вjь'рою: %<А=%>ллилу'iа. 

%<I='косъ s~.%>

%<В%>озсiя'ла _е=си` w\т и='стиннагw сл~нца пра'вды 
заря`, дв~о бг~о_отрокови'це, просвjьща'ющая всjь'хъ 
прем\дростiю бг~а сн~а твоегw`, и= въ позна'нiе и='стины 
приводя'щая зову'щихъ ти` такwва'я: Ра'дуйся, бж~iю си'лу и= 
бж~iю прем\дрость хр\ста` пл~тiю породи'вшая: ра'дуйся, 
ю=ро'дивую му'дрость вjь'ка сегw` посрами'вшая, и= 
w=слjьпле'нныхъ _е='ю на пу'ть пра'вый наставля'ющая. 
Ра'дуйся, ст~ы'я вjь'ры w=хране'нiе, и= правосла'вныхъ 
догма'тwвъ наста'внице: ра'дуйся, нечести'выхъ _е=ресе'й и= 
тлетво'рныхъ раско'лwвъ и=скорени'тельнице. Ра'дуйся, 
та^йная и= неудо'бь предви^дjьнная вся^ до'брjь вjь'дущая, 
и= и=`мже подоба'етъ, сказу'ющая: ра'дуйся, лжи'выхъ 
прови'дц_евъ и= су'_етная гада^нiя посрамля'ющая. Ра'дуйся, 
въ ча'съ недоумjь'нiй мы'сль бл~гу на се'рдце полага'ющая: 
ра'дуйся, w\т па'губныхъ начина'нiй и= несмы'сленныхъ 
пожела'нiй воспяща'ющая. %<Р%>а'дуйся, ра'досте на'ша, 
покры'й на'съ w\т вся'кагw sла` честны'мъ твои'мъ 
w=мофо'ромъ. 

%<Конда'къ з~.%>

%<Х%>отя'й долготерпjьли'вый всеви'децъ гд\сь jа=ви'ти 
своегw` чл~вjьколю'бiя неизслjь'димую щедро'тъ бе'здну, 
и=збра` тебе` _е=ди'ну въ мт~рь себjь`, и= сотвори' тя 
лю'демъ непреwдолjь'нное защище'нiе: да а='ще кто` w\т ни'хъ 
и= прв\днымъ судо'мъ бж~iимъ w=сужде'нiя досто'инъ 
jа=ви'тся, твои'мъ _о=ба'че держа'внымъ покро'вомъ 
сохраня'ется на покая'нiе, зовы'й: %<А=%>ллилу'iа. 

%<I='косъ з~.%>

%<Д%>и^вная показа'лъ _е=си` дjьла` твоя^ въ преч\стjьй 
мт~ри твое'й, гд\си, _е=гда` пречу'дный w=мофо'ръ въ руцjь` 
_е=я` свjьтя'щiйся па'че лу^чь со'лнечныхъ jа=ви'ся, и='мже 
покрыва'ше лю'ди, су'щыя въ це'ркви влахе'рнстjьй: w= 
таковjь'мъ о_у='бw зна'менiи мл\срдагw _е=я` заступле'нiя 
о_у=слы'шавше, о_у='жасомъ и= ра'достiю w=держи'ми, вси` 
глаго'лаху: Ра'дуйся, нерукотворе'нный w=мофо'ръ а='ки 
w='блакъ над\ъ всjь'мъ мi'ромъ распросте'ршая: ра'дуйся, 
превjь'чнагw а=рхiере'а, сн~а своегw`, зна'менiе на руцjь` 
свое'й держа'щая. Ра'дуйся, но'вую мл\сть и= но'вую блг\дть 
си'мъ въ цр~кви правосла'внjьй jа=вля'ющая: ра'дуйся, 
сто'лпе w='блачный, w\т и=скуше'нiй и= собла'знwвъ мi'ра 
всjь'хъ на'съ покрыва'ющiй. Ра'дуйся, сто'лпе _о='гненный, 
среди` мглы` грjьха` всjь^мъ на'мъ пу'ть сп\снiя 
показу'ющiй: ра'дуйся, jа='вныхъ бл~гоче'стiя подви'жникwвъ 
jа='вное о_у=крjьпле'нiе. Ра'дуйся, та'йныхъ среди` мi'ра 
рабw'въ бж~iихъ та'йное вразумле'нiе: ра'дуйся, и= мен_е` 
w=бнаже'ннагw до'брыхъ дjь'лъ не w=ставля'ющая свои'мъ 
покро'вомъ и= блг\дтiю. %<Р%>а'дуйся, ра'досте на'ша, 
покры'й на'съ w\т вся'кагw sла` честны'мъ твои'мъ 
w=мофо'ромъ. 

%<Конда'къ и~.%>

%<Д%>и'внw тя` w\т нб~съ во влахе'рнстjьй це'ркви 
jа='вльшуюся а='гг~ли воспjь'ша, а=п\сли просла'виша, ли'къ 
ст~и'телей и= прп\дбныхъ и= же'нъ ст~ы'хъ сосло'вiе 
восхвали'ша, пр\дте'ча съ бг~осло'вомъ поклони'шася, лю'дiе 
же су'щiи въ це'ркви съ весе'лiемъ вопiя'ху: %<А=%>ллилу'iа. 

%<I='косъ и~.%>

%<В%>сjь'ми вы'шними и= ни'жними вл\дчествуя гд\сь, 
о_у=зрjь'въ тя` въ це'ркви мт~рь свою` стоя'щу и= со 
о_у=миле'нiемъ къ нему` моля'щуюся, рече`: проси`, мт~и 
моя`, зане` не w\твращу'ся теб_е`, но и=спо'лню вся^ 
прош_е'нiя твоя^, и= бл~года'рств_енная си'це тебjь` всjь'хъ 
пjь'ти научу`: Ра'дуйся, ковче'же завjь'та, въ не'мже 
храни'тся w=сщ~е'нiе всегw` ро'да человjь'ческагw: ра'дуйся, 
ста'мно прест~а'я, въ не'йже а='лчущымъ пра'вды блюде'тся 
хлjь'бъ жи'зни вjь'чныя. Ра'дуйся, сосу'де всезлаты'й, въ 
не'мже о_у=гото'вася на'съ ра'ди пл~ть и= кро'вь 
бж\ственнагw а='гнца: ра'дуйся, w=ста'вленныхъ врача'ми на 
свои` всемw'щныя ру'цjь прiе'млющая. Ра'дуйся, 
разсла'бленныхъ тjь'ломъ, но не ду'хомъ и= вjь'рою, со 
_о=дра` болjь'зни воздвиза'ющая: ра'дуйся, погубля'ющымъ w\т 
неду'га о_у='мъ но'вый и= лу'чшiй смы'слъ подаю'щая. 
Ра'дуйся, на стро'потнjьмъ пути` грjьха` и= страсте'й на'съ 
прем\дрjь запина'ющая: ра'дуйся, же'стокость нераска'яннагw 
се'рдца на'шегw о_у=миля'ющая. %<Р%>а'дуйся, ра'досте на'ша, 
покры'й на'съ w\т вся'кагw sла` честны'мъ твои'мъ 
w=мофо'ромъ. 

%<Конда'къ f~.%>

%<В%>се` _е=стество` а='гг~льское похва^льная прино'ситъ 
тебjь` и='стиннjьй бж~iей мт~ри и= засту'пницjь всjь'хъ 
притека'ющихъ къ тебjь`, вjь'дуще, jа='кw несокруши'мымъ 
покро'вомъ твои'мъ прв\дныхъ возвеселя'еши, грjь'шныхъ 
заступа'еши, бjь'дствующихъ и=збавля'еши, и= мо'лишися w= 
всjь'хъ вjь'рныхъ, зову'щихъ: %<А=%>ллилу'iа. 

%<I='косъ f~.%>

%<В%>jьтi^и многовjьща'ннiи jа='кw ры^бы безгла^сныя, 
недоумjь'ютъ, ка'кw восхвали'ти по достоя'нiю вели'кiй 
всечестна'гw покро'ва твоегw` пра'здникъ: вся^ бо w= тебjь` 
w\т ни'хъ глагw'лемая не су'ть довw'льна къ _е=ди'ному 
и=зчисле'нiю щедро'тъ твои'хъ: мы' же твоя^ неизч_е'тная 
бл~годjья^нiя ви'дяще, съ весе'лiемъ взыва'емъ: Ра'дуйся, 
w\т jа='звы и= всегуби'тельства сме'ртнагw на'съ 
соблюда'ющая: ра'дуйся, w\т внеза'пнагw колеба'нiя земли` 
гра'ды и= в_е'си сохраня'ющая. Ра'дуйся, w\т разлiя'нiя 
во'дъ и= потопле'нiя руко'ю крjь'пкою возводя'щая: ра'дуйся, 
w\т запале'нiя _о='гненнагw росо'ю мл~твъ твои'хъ 
и=збавля'ющая. Ра'дуйся, w\т гла'да душе'внагw и= 
тjьле'снагw хлjь'бомъ жи'зни снабдjьва'ющая: ра'дуйся, 
о_у=да'ры мо'лнiи и= гро'ма w\т главы` на'шея w\тводя'щая. 
Ра'дуйся, w\т наше'ствiя и=ноплем_е'нникъ и= та'йныхъ 
о_у=бi'йцъ сп~са'ющая: ра'дуйся, w\т дома'шнiя бра'ни и= 
вражды` _е=динокро'вныхъ ми'ромъ и= любо'вiю w=гражда'ющая. 
%<Р%>а'дуйся, ра'досте на'ша, покры'й на'съ w\т вся'кагw 
sла` честны'мъ твои'мъ w=мофо'ромъ. 

%<К%>онда'къ _i~.

%<С%>п\сти` хотя'й ро'дъ человjь'ческiй w\т пре'лести 
вра'жiя чл~вjьколю'бецъ гд\сь, тебе` мт~рь свою` дарова` 
земны^мъ на'мъ въ по'мощь, покро'въ и= защи'ту, да бу'деши 
печа^льнымъ о_у=тjьше'нiе, скорбя'щымъ ра'дованiе, 
w=би^димымъ засту'пница, и= да всjь'хъ и=з\ъ глубины` 
грjьхо'вныя воздви'гнеши, пою'щихъ: %<А=%>ллилу'iа. 

%<I='%>косъ _i~.

%<Ц%>р~ю` нб\сный, гл~го'лаше въ мл~твjь на возду'сjь со 
а='гг~лы стоя'щая всенепоро'чная цр~и'ца, прiими` вся'каго 
человjь'ка моля'щася къ тебjь` и= призыва'юща и='мя мое` на 
по'мощь, да не w\ти'детъ w\т ли'ка моегw` то'щь и= 
неуслы'шанъ. Сiю` всебл~гу'ю мл~тву слы'шавше собо'ри 
ст~ы'хъ, бл~года'рнjь возопи'ша: Ра'дуйся, чи'стыхъ рука'ми 
и= се'рдцемъ земледjь'льц_евъ блг\све'нными плода'ми 
вjьнча'ющая: ра'дуйся, по'моще и= прв\дное мздовоздая'нiе 
всjь^мъ пра'вw ку'плю дjь'ющымъ. Ра'дуйся, 
клятвопреступле'нiй и= непра'ведныхъ стяжа'нiй всенаро'дное 
w=бличе'нiе: ра'дуйся, бjь'дствующымъ въ пути`, на су'шjь и= 
вода'хъ внеза'пное вспоможе'нiе. Ра'дуйся, безча'дныхъ 
роди'телей плода'ми вjь'ры и= дх~а веселя'щая: ра'дуйся, 
безма'тернихъ сиро'тъ незри'мая воспита'тельнице. Ра'дуйся, 
крjь'пкая засту'пнице су'щихъ въ плjьну` и= и=згна'нiи: 
ра'дуйся, неусыпа'ющая попечи'тельнице во о_у='захъ и= 
темни'цjь сjьдя'щихъ. %<Р%>а'дуйся, ра'досте на'ша, покры'й 
на'съ w\т вся'кагw sла` честны'мъ твои'мъ w=мофо'ромъ. 

%<Конда'къ а~_i.%> 

%<П%>jь'нiе всеумиле'нное слы'шаще и= те'плjьй твое'й 
мл~твjь w= на'съ вне'млюще, про'симъ тебе`, дв~о бц\де, не 
пре'зри гла'са рабw'въ твои'хъ: къ тебjь' бо въ напа'стехъ 
и= ско'рбехъ прибjьга'емъ, и= пред\ъ тобо'ю въ бjьда'хъ 
на'шихъ сле'зы пролива'емъ, зову'ще: %<А=%>ллилу'iа. 

%<I='косъ а~_i.%> 

%<Jа='%>кw свjьтопрiе'мную свjьщу` въ мл~твjь горя'щую, 
ви'дяще тя` на возду'сjь влахе'рнская це'рковь, согла'снw со 
мно'жествомъ людi'й, въ не'й бы'вшихъ, возглаша'ше: w\тку'ду 
мнjь` сiе`, да прiи'де мт~и гд\са моегw` ко мнjь`; Ст~ы'й же 
а=ндре'й со _е=пiфа'нiемъ те'плjь моля'хуся къ тебjь`, 
зову'ще: Ра'дуйся, всjь'хъ дарw'въ дх~о'вныхъ и= тjьле'сныхъ 
незави'стная пода'тельнице: ра'дуйся, полага'ющихъ нача'ло 
покая'нiя грjь'шникwвъ вjь'рная предста'тельнице. Ра'дуйся, 
борю'щихся со страстьми` и= прило'гами вра'жiими всегда'шняя 
спобо'рнице: ра'дуйся, незри'мое о_у=кроще'нiе влады'къ 
жесто'кихъ и= sвjьронра'вныхъ. Ра'дуйся, та'йный поко'е и= 
w\тра'до рабw'въ кро'ткихъ и= стра'ждущихъ: ра'дуйся, 
всежела'нное соверше'нiе благи'хъ супру'жествъ. Ра'дуйся, 
ма'терей дjьтородя'щихъ ско'рое и= безболjь'зненное 
разрjьше'нiе: ра'дуйся, въ ча'съ кончи'ны _е=ди'ная всjь^мъ 
на'мъ помо'щнице. %<Р%>а'дуйся, ра'досте на'ша, покры'й 
на'съ w\т вся'кагw sла` честны'мъ твои'мъ w=мофо'ромъ. 

%<Конда'къ в~_i.%>

%<Б%>лг\дть бж\ственную и=спроси` на'мъ о_у= сн~а 
твоегw` и= бг~а, простри` на'мъ ру'ку по'мощи, w\тжени` w\т 
на'съ вся'каго врага` и= супоста'та, и= о_у=мири` на'шу 
жи'знь, да не поги'бнемъ лю'тjь без\ъ покая'нiя, но прiими` 
на'съ въ вjь^чныя кро'вы, покрови'тельнице на'ша, да 
ра'дующеся тебjь` зове'мъ: %<А=%>ллилу'iа. 

%<I='косъ в~_i.%> 

%<П%>ою'ще тво'й держа'вный покро'въ, хва'лимъ тя` вси`, 
jа='кw тве'рдую предста'тельницу на'шу, и= покланя'емся 
тебjь`, w= на'съ моля'щейся: вjь'руемъ бо и= надjь'емся, 
jа='кw и=спро'сиши о_у= сн~а твоегw` и= бг~а бл~га^я 
вjь^чная и= вре'м_енная всjь^мъ съ любо'вiю вопiю'щымъ 
тебjь` си'це: Ра'дуйся, все'й вселе'ннjьй крjь'пкое 
заступле'нiе: ра'дуйся, всjь'хъ стiхi'й земны'хъ и= 
небе'сныхъ w=сщ~е'нiе. Ра'дуйся, всjь'хъ време'нъ го'да 
бл~гослове'нiе: ра'дуйся, всjь'хъ навjь'тwвъ и= и=скуше'нiй, 
w\т мi'ра, пло'ти и= дiа'вола находя'щихъ, попра'нiе. 
Ра'дуйся, неча'емое примире'нiе w=жесточе'ннw вражду'ющихъ: 
ра'дуйся, недовjь'домое и=справле'нiе нераска'янныхъ 
грjь'шникwвъ. Ра'дуйся, не w\тверга'ющая всjь'ми 
презрjь'нныхъ и= w\тве'рженныхъ: ра'дуйся, сами'хъ 
w\тча'янныхъ w\т ро'ва поги'бели и=зхища'ющая. %<Р%>а'дуйся, 
ра'досте на'ша, покры'й на'съ w\т вся'кагw sла` честны'мъ 
твои'мъ w=мофо'ромъ. 

%<Конда'къ г~_i.%> 

%<_W,%> всепjь'тая мт~и, преч\стая гп\сже`, дв~о бц\де! 
къ тебjь` возвожду` душ_е'вныя и= тjьл_е'сныя _о='чи, къ 
тебjь` простира'ю разсла'бл_енныя ру'цjь, и= и=з\ъ глубины` 
се'рдца вопiю`: при'зри на вjь'ру и= смире'нiе души` моея`, 
покры'й мя` всемо'щнымъ w=мофо'ромъ твои'мъ, да и=зба'влюся 
w\т всjь'хъ бjь'дъ и= напа'стей, и= въ ча'съ кончи'ны моея`, 
_w, всебл~га'я, предста'ни мнjь`, и= о_у=гото'ваннагw ра'ди 
грjьхw'въ мои'хъ и=зба'ви муче'нiя, да вы'ну покланя'яся 
зову`: %<А=%>ллилу'iа. %<Три'жды.%> 

%<Моли'тва ко прест~jь'й бц\де.%> 

%<_W,%> прест~а'я дв~о, мт~и гд\са вы'шнихъ си'лъ, 
нб~се` и= земли` цр~и'це, гра'да и= страны` на'шея 
всемо'щная засту'пнице! прiими` хвалебнобл~года'рственное 
пjь'нiе сiе` w\т на'съ недосто'йныхъ ра^бъ твои'хъ, и= 
вознеси` моли^твы на'шя ко пр\сто'лу бг~а сн~а твоегw`, да 
мл\стивъ бу'детъ непра'вдамъ на'шымъ, и= проба'витъ блг\дть 
свою` чту'щымъ всеч\стно'е и='мя твое` и= съ вjь'рою и= 
любо'вiю покланя'ющымся чудотво'рному w='бразу твоему`. 
Нjь'смы бо досто'йни w\т негw` поми'ловани бы'ти, а='ще не 
ты` о_у=мл\стивиши _е=го` w= на'съ, вл\дчце, jа='кw вся^ 
тебjь` w\т негw` возмw'жна су'ть. Сегw` ра'ди къ тебjь` 
прибjьга'емъ, jа='кw къ несомнjь'ннjьй и= ско'рjьй 
засту'пницjь на'шей: о_у=слы'ши на'съ моля'щихся тебjь`, 
w=сjьни` на'съ вседержа'внымъ покро'вомъ твои'мъ, и= 
и=спроси` о_у= бг~а сн~а твоегw` па'стыр_емъ на'шымъ 
ре'вность и= бдjь'нiе w= душа'хъ, градоправи'тел_емъ 
м\дрость и= си'лу, судiя'мъ пра'вду и= нелицепрiя'тiе, 
наста'вникwмъ ра'зумъ и= смиренном\дрiе, супру'гwмъ любо'вь 
и= согла'сiе, ча'дwмъ послуша'нiе, w=би^димымъ терпjь'нiе, 
w=би'дящымъ стра'хъ бж~iй, скорбя'щымъ бл~году'шiе, 
ра'дующымся воздержа'нiе: всjь^мъ же на'мъ дх~ъ ра'зума и= 
бл~гоче'стiя, дх~ъ мл\срдiя и= кро'тости, дх~ъ ч\стоты` и= 
пра'вды. _Е='й, гп\сже` прест~а'я, о_у=мл\срдися на 
немwщны'я лю'ди твоя^: разсjь^янныя собери`, заблу'ждшыя на 
пу'ть пра'вый наста'ви, ста'рость поддержи`, ю='ныя 
о_у=цjьлом\дри, младе'нцы воспита'й, и= при'зри на всjь'хъ 
на'съ призрjь'нiемъ мл\стивагw твоегw` заступле'нiя, 
воздви'гни на'съ и=з\ъ глубины` грjьхо'вныя, и= просвjьти` 
серд_е'чныя _о='чи на'шя ко зрjь'нiю сп\снiя, мл\стива на'мъ 
бу'ди здjь` и= та'мw, въ странjь` земна'гw прише'льствiя и= 
на стра'шнjьмъ судjь` сн~а твоегw`: преста'вльшыяся же въ 
вjь'рjь и= покая'нiи w\т житiя` сегw` _о=тцы` и= бра'тiю 
на'шу въ вjь'чнjьй жи'зни со а='гг~лы и= со всjь'ми ст~ы'ми 
жи'ти сотвори`. Ты' бо _е=си`, гп\сже`, сла'ва нб\сныхъ и= 
о_у=пова'нiе земны'хъ, ты` по бз~jь на'ша наде'жда и= 
засту'пница всjь'хъ, притека'ющихъ къ тебjь` съ вjь'рою. Къ 
тебjь` о_у='бw мо'лимся, и= тебjь`, jа='кw всемогу'щей 
помо'щницjь, са'ми себе` и= дру'гъ дру'га и= ве'сь живо'тъ 
на'шъ предае'мъ, нн~jь и= пр\снw и= во вjь'ки вjькw'въ. 
%<А=%>ми'нь. 


