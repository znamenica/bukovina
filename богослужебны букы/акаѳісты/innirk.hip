<::рус>  источник: Камень веры, Александра Мусорина

<::лат>  www.megalink.ru/~amus

<::слав> 

%<А=ка'fiстъ святи'телю i=нноке'нтiю и=рку'тскому 
чудотво'рцу%>

%<Конда'къ а~.%>

%<Р%>авноапо'стольный хрiстiа'нскiя вjь'ры 
благовjь'стниче, jа=зы'ческагw sловjь'рiя и=скорени'телю, 
ско'рый въ бjьда'хъ и= ско'рбехъ засту'пниче, благоутро'бiя 
неистощи'мое сокро'вище, святи'телю _о='тче i=нноке'нтiе! 
Вели'каго тя` пред\ъ гд\семъ хода'тая и= чуде'съ 
мно'жествомъ свидjь'тельствованна помо'щника и=му'ще, къ 
тебjь` во w=бстоя'нiи w\т вся'кихъ ну'ждъ и= sw'лъ съ 
вjь'рою, наде'ждею и= любо'вiю притека'емъ, и= та'кw ти` 
зове'мъ: %<Р%>а'дуйся, i=нноке'нтiе, святы'й о_у=го'дниче 
спа'са хр\ста`.

%<I='косъ а~.%>

%<А='%>гг~лwмъ о_у=подо'бился _е=си` непоро'чнымъ 
житiе'мъ, святи'телю _о='тче i=нноке'нтiе, и= сегw` ра'ди 
а='гг~лwмъ соприча'стiя сподо'бился _е=си` въ немо'лчнjьмъ 
славосло'вiи гд\са сла'вы. Прiими` о_у=`бо и= w\т на'шихъ 
недосто'йныхъ о_у=сте'нъ приноси'мое тебjь` хвале'нiе:

%<Р%>а'дуйся, по и='мени твоему`, непоро'чность 
зна'менующему, jа=ви'вый житiе` твое`: Ра'дуйся, 
непоро'чности сохране'нiемъ, а='гг~лwвъ житiю` подража'тель 
бы'вый. Ра'дуйся, вjь'рный хр\сто'ва _е=vа'нгелiа 
служи'телю: Ра'дуйся, а=рхiере'_евъ о_у=добре'нiе. Ра'дуйся, 
це'ркве, невjь'сты хр\сто'вы, драго'е о_у=краше'нiе: 
Ра'дуйся, свя'тости житiя` и= непоро'чности нра'вwвъ 
о_у=чи'телю. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ в~.%>

%<В%>и'дя гд\сь бг~ъ благопотре'бенъ тя` сосу'дъ ко 
прiя'тiю дарw'въ благода'ти, _о=би'льнw и=злiя` въ твое` 
се'рдце ду'ха прему'дрости и= ра'зума, во _е='же 
просвjьща'ти jа=зы'ки, во тмjь` и= сjь'ни сме'ртнjьй 
сjьдя'щыя, ду'ха совjь'та и= крjь'пости, во _е='же 
превозмога'ти над\ъ враги^ спасе'нiя ви'димыми и= 
неви'димыми, ду'ха вjь'дjьнiя и= благоче'стiя, во _е='же 
хр\сто'во ста'до пасти` о_у=че'нiемъ и= житiе'мъ. Мы' же, 
тя` на спасе'нiе людi'й та'кw приугото'ванна 
о_у=разумjь'вше, со о_у=миле'нiемъ пода'телю всjь'хъ бла'гъ 
бг~у зове'мъ: %<А=%>ллилу'iа.

%<I='косъ в~.%>

%<Р%>а'зумъ благопотре'бенъ къ дjь'ланiю прiя'тыхъ w\т 
бг~а тала'нтwвъ стяжа'ти хотя`, _е=ще` ю='нъ сы'й, 
водвори'лся _е=си` въ вертогра'дjь духо'вныя му'дрости 
пресла'внагw гра'да кi'ева: соверше'нъ же въ житiи` хотя` 
бы'ти, сожи'тельство воспрiя'лъ _е=си` въ ли'кjь и='нокwвъ 
святопече'рскiя ла'vры, и=дjь'же дости'глъ _е=си` въ му'жа 
соверше'нна, въ мjь'ру во'зраста и=сполне'нiя хр\сто'ва. Мы' 
же, твое` зва'нiи и= и=збра'нiе разсмотря'юще, съ любо'вiю 
зове'мъ ти`: Ра'дуйся, розго` вiногра'да, плодw'въ дх~а 
и=спо'лненная, да и='хъ _о=би'лiемъ страны^ сиби'ри 
w=богати'ши: Ра'дуйся, сладкоуха'нный крi'не гд\снь, на 
ю='гjь процвjьты'й, да тjь'мъ страны^ сjь'вера 
w=благоуха'еши и= о_у=краси'ши. Ра'дуйся, въ земнjь'мъ 
о_у=чи'лищи небе'снjьй му'дрости навы'кшiй, да _е='ю 
jа=зы'ки на пу'ть спасе'нiя наста'виши: Ра'дуйся, jа='кw на 
высоту` добродjь'телей, а='ки свjьти'льникъ на свjь'щницjь, 
поста'вленъ бы'лъ _е=си`, да мглу` неподо'бнагw житiя` во 
и=згна'нiи су'щихъ разго'ниши. Ра'дуйся, вjь'рный 
о_у=чениче` спа'са на'шего, во а=по'стола jа=зы'кwвъ 
пред\ъизбра'нный: Ра'дуйся, ча'до послушли'вое це'ркве 
правосла'вныя, въ первосвяти'теля и=рку'тскiя па'ствы 
пронарече'нный. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ г~.%>

%<С%>и'лою свы'ше тя` w=блече'нна о_у=разумjь'вше 
благовjь'рный ца'рь и= святы'й собо'ръ, и=збра'ша тя` во 
а=по'стольское служе'нiе, проповjь'дати _е=vа'нгелiе ца'рства 
хр\сто'ва въ земли` jа=зы'кwвъ, невjь'дущихъ пjь'ти ко 
святjь'й тр\оцjь _е=ди'ному бг~у: %<А=%>ллилу'iа.

%<I='косъ г~.%>

%<И=%>мjь'я ре'вность а=по'стольскую w= спасе'нiи ду'шъ 
человjь'ческихъ, подви'глся _е=си` на вся^ труды` и= бjьды^ 
ше'ствiя въ да^льныя страны^ ца'рства хи'нwвъ: но воспяще'нъ 
бы'въ въ предjь'лы _е=гw` вни'ти, во гра'дjь селенги'нстjьмъ 
препокое'нiе w=брjь'лъ _е=си`, и=дjь'же тя` ма'лое ста'до 
при'сныхъ ти` по вjь'рjь привjь^тствiи срjь'те си'ми: 
Ра'дуйся, но'вый а=по'столе jа=зы'кwвъ, на просвjьще'нiе 
jа=зы'кwвъ мнw'гiя страны^ прете'кшiй: Ра'дуйся, въ 
ше'ствiихъ пу'тныхъ, jа='коже и= па'vелъ, jа=зы'кwвъ 
а=по'столъ, бjьды^ хр\ста` ра'ди и= _е=vа'нгелiа бо'дрjь 
срjь'тивый. Ра'дуйся, лучеза'рное це'ркве хр\сто'вы 
свjьти'ло, на просвjьще'нiе восто'ка возше'дшее: Ра'дуйся, 
бж~е'ственнагw _о=гня` носи'ло, теплоту` любве` хр\сто'вы во 
страны^ мра'за прине'сшее. Ра'дуйся, ду'хомъ ре'вности 
а=по'стольскiя дви'жимый, ко jа=зы'кwмъ монгw'льскимъ 
поспjьши'вый: Ра'дуйся, во и=згна'нiи стра'ждущымъ поко'й 
душа'мъ во благо'мъ и='гjь хр\сто'вjьмъ о_у=каза'вый. 
%<Р%>а'дуйся, i=нноке'нтiе, святы'й о_у=го'дниче спа'са 
хр\ста`.

%<Конда'къ д~.%>

%<Б%>у'рю за'висти дре'внiй человjь'ческихъ ду'шъ 
прельсти'тель воздви'же въ сердца'хъ хи'нwвъ сопроти'въ 
теб_е`, во страну` и='хъ гряду'щагw, благовjь'стника ми'ра 
хр\сто'ва, и= возста'ви на тя` лжебра'тiю, во _е='же въ 
предjь'лы хи'нwвъ твое` возбрани'ти вхожде'нiе, да не 
навы'кнутъ хи'нове, вку'пjь съ правосла'вными, и=зве'дшему 
лю'ди и=з\ъ тмы` во свjь'тъ сво'й чу'дный хр\сту` бг~у 
пjь'ти: %<А=%>ллилу'iа.

%<I='косъ д~.%>

%<О_у=%>слы'шавъ о_у=хищр_е'нныя хи'нwвъ глаго'лы, 
jа='кw не подоба'етъ ти`, i=ера'рху вели'кому гд\са, бы'ти 
прiя'ту въ и='хъ ца'рство, w=брати'лся _е=си` па'ки со 
_е=vа'нгелiемъ ко jа=зы'кwмъ и=норw'днымъ во странjь` 
сиби'рстjьй, и='же съ ве'лiю ра'достiю тя` прiе'мше, 
возопи'ша ти` такwва'я: Ра'дуйся, хи'нами во и='хъ ца'рство 
не прiя'тый,ко прiя'тiю же самjь'ми а='гг~лы въ небе'сное 
ца'рство досто'йный: Ра'дуйся,не ро'ду чужде'му хи'нwвъ, но 
своегw` ца'рства jа=зы'кwмъ монгw'льскимъ во а=по'стола 
о_у=гото'ванный. Ра'дуйся, jа='кw возбране'нiемъ тебjь` 
благовjь'стiя jа=зы'кwмъ ца'рства чужда'гw ве'лiе бла'го 
jа=зы'кwмъ рwссi'йскагw ца'рства о_у=стро'ися: Ра'дуйся, 
jа='кw про'повjьдiю _е=vа'нгелiа jа=зы'кwмъ монгw'льскимъ 
sлоухищре'нiе врага` ду'шъ человjь'ческихъ же'стокw 
посрами'ся. Ра'дуйся, jа='кw твои'мъ посредjь` на'съ 
вселе'нiемъ невjь'дущiи бг~а въ позна'нiе и='стины 
приведо'шася, противля'ющiися же и='стинjь w=бличи'шася: 
Ра'дуйся, jа='кw на житiе` твое` взира'юще, грjь'шнiи 
пока'яшася, беззако'нiи же о_у=цjьлому'ришася. %<Р%>а'дуйся, 
i=нноке'нтiе, святы'й о_у=го'дниче спа'са хр\ста`.

%<К%>онда'къ _е~.

%<Б%>огото'чный прему'дрости и=сто'чникъ w\т _о=би'лiя 
прису'щiя ти` благода'ти прото'ржеся въ пусты'ни 
монго'льстjьй, _е=гда` неразу'мнiи хи'нове загради'ша то'ки 
_е=я` въ предjь'лы и='хъ w=мраче'ннагw ца'рства: ре'вностiю 
бо а=по'стольскою дви'жимъ и= во служе'нiи па'стырстjьмъ 
тружда'яся, _о='во просвjьща'лъ _е=си` свjь'томъ 
_е=vа'нгелiа хр\сто'ва невjь'дующыя jа=зы'ки монгw'льски, 
_о='во о_у=твержда'лъ _е=си` вjь'рующыя въ послуша'нiи 
правосла'вныя це'ркве о_у=ста'вwмъ: и= та'кw научи'лъ _е=си` 
и= _о='нjьхъ вку'пjь воспjьва'ти _е=ди'ному всjь'хъ 
человjь'кwвъ спаси'телю бг~у: %<А=%>ллилу'iа.

%<I='%>косъ _е~.

%<В%>и'дя вседержи'тель, вся^ на по'льзу стро'яй, jа='кw 
не приспjь` вре'мя, да просвjьтя'тся свjь'томъ _е=vа'нгелiа 
лю'дiе ца'рства хи'нскагw, дарова' тя въ первосвяти'теля 
и=рку'тскiя це'ркве и= о_у=чи'теля jа=зы'кwвъ сиби'ри, 
_е='же мы` ны'нjь си'це зове'мъ ти`: Ра'дуйся, 
первопресто'льниче и=рку'тскiя це'ркве, благовjь'стiемъ 
сиби'рскую w='бласть рwссi'йскагw ца'рства w=гласи'вый: 
Ра'дуйся, свято'е нача'ло святи'телей и=рку'тскiя па'ствы, 
про'чымъ премjьня'_емымъ, _е=ди'ный _е=я` несмjь'нный 
блюсти'телю. Ра'дуйся, _о='тче, святы'хъ _о=т_е'цъ въ 
наслажде'нiи благоче'стiя и= и=скорене'нiи нече'стiя 
подража'телю: Ра'дуйся, па'стырскому служе'нiю 
о_у=готовля'емыхъ трудолюби'вый о_у=чи'телю. Ра'дуйся, 
па'стырю до'брый, гото'вый ду'шу твою` положи'ти за _о='вцы 
твоя^: Ра'дуйся, неусы'пный стра'же, ввjь'р_енныя ти` ду'шы, 
бдjь'ннымъ моле'нiемъ и= пу'тнымъ w=бхожде'нiемъ, до'брjь 
сохрани'вый. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ s~.%>

%<Б%>г~опроповjь'дникwвъ хр\сто'выхъ а=по'столwмъ труды` 
на ся` под\ъе'мъ, _о='ныхъ наслjь'доваль _е=си` по'двиги и= 
лиш_е'нiя, скw'рби и= w=sлобл_е'нiя: но вся^ ра'ди хр\ста` 
и= _е=vа'нгелiа до'блественнw поне'слъ _е=си`, и= вся^ ны` 
научи'лъ _е=си` пjь'ти бг~у: %<А=%>ллилу'iа.

%<I='косъ s~.%>

%<В%>озсiя'ла _е='сть па'че со'лнца, во _о=гни` 
и=скуше'нiй и= скорбе'й w=чище'нная, душа` твоя`, 
до'блественный подви'жниче хр\сто'въ: а='ще бо въ не'мощехъ 
и= болjь'знехъ претружде'но бя'ше тjь'ло твое`, но ду'хомъ 
при'снw сы'й бо'дръ, вы'ну побjьжда'лъ _е=си` враги` 
хр\сто'вы це'ркве. Сегw` ра'ди и= мы` тобо'ю въ ско'рбехъ 
о_у=тjьша'еми, побjь^дная ти` си'це вопiи'мъ: Ра'дуйся, 
во'ине хр\сто'въ, во всеwру'жiи бж~iи проти'ву нача'лъ и= 
власте'й и= мiродержи'телей тмы` вjь'ка сегw` подвиза'выйся: 
Ра'дуйся, и='стиною а='ки по'ясомъ препоя'санный, jа=зы'кwвъ 
шата^нiя разруши'вый. Ра'дуйся, пра'вдою а='ки въ броня` 
w=болче'нный, вся^ навjь^тникъ клев_еты` недjь'йств_енны 
сотвори'вый: Ра'дуйся, но'зjь во благовjьствова'нiе ми'ра 
w=був_е'ннjь и=мjь'вый, главу` дре'внягw sмi'я попра'вый. 
Ра'дуйся, вjь'рою а='ки щито'мъ покрове'нный, вся^ 
разжж_е'нныя лука'вагw стрjь'лы о_у=гаси'вый: Ра'дуйся, 
шле'мъ спасе'нiя и= ме'чь духо'вный воспрiя'вый, и= вся^ 
враги`, а='ки воево'да возбра'нный, низложи'вый. 
%<Р%>а'дуйся, i=нноке'нтiе, святы'й о_у=го'дниче спа'са 
хр\ста`.

%<Конда'къ з~.%>

%<Х%>отя'й милосе'рдый гд\сь не то'чiю па'ствjь 
и=рку'тстjьй, но и= вся'кому бли'жнему же и= да'льнему тя` 
дарова'ти въ ско'рбехъ о_у=тjь'шителя, въ бjьда'хъ ско'раго 
помо'щника и= w\т болjь'зней цjьли'теля, о_у=скори` тя` 
разрjьши'ти w\т о_у='зъ сея` бре'нныя пло'ти, да по всjь^мъ 
градw'мъ и= ве'семъ чудесы` и= и=сцjьле'ньми бг~а 
просла'виши и= _е=му` воздви'гнеши пjь'ти: %<А=%>ллилу'iа.

%<I='косъ з~.%>

%<К%>ъ но'вому и= нестарjь'ющемуся на небесjь'хъ 
жи'тельству о_у=готовля'я тво'й восхо'дъ, писа'нiемъ со 
_о=дра` болjь'зни всесмире'ннw проси'лъ _е=си` i=ер_е'и 
гра'да и=рку'тска со хрiстiа^ны правосла'вными, до воспою'тъ 
во хра'мjьхъ бг~оро'дице пара'клисiсъ: мы' же, зря'ще тя` по 
преставле'нiи просла'влена бг~омъ, къ тебjь` самому` си'це 
взыва'емъ: Ра'дуйся, ратобо'рче хр\сто'въ, по'двигомъ 
до'брымъ подвиза'выйся: Ра'дуйся, быстротеку'щiй _о='рле, 
тече'нiе твое` въ превы'спреннихъ селе'нiихъ сконча'вый. 
Ра'дуйся, во'ине цр~я` небе'снагw, вся^ w=бjь'ты хр\сту` 
цр~ю` и= бг~у на'шему вjь'рнw соблюды'й: Ра'дуйся, jа='кw 
про'чее о_у=же` вjьне'цъ пра'вды тебjь` соблюде'ся. 
Ра'дуйся, по преселе'нiи во w=би'тели _о=ц~а` небе'снагw не 
w=ставля'яй посjьща'ти на'шъ гра'дъ w=би'тель сiю`: 
Ра'дуйся, те'плый w= на'съ моли'твенниче, не престаю'щь w= 
на'съ о_у= престо'ла цр~я` небе'снагw хода'тайствовати. 
%<Р%>а'дуйся, i=нноке'нтiе, святы'й о_у=го'дниче спа'са 
хр\ста`.

%<Конда'къ и~.%>

%<С%>тра'нное всjь^мъ чу'до показа'ся, _е=гда` древя'ная 
це'рковь, под\ъ _е=я'же _о=лтаре'мъ почива'лъ _е=си` w\т 
трудw'въ сегw` вре'меннагw житiя`, посредjь` всея` w=би'тели 
запале'нiя, jа='кw дре'вняя купина`, _о=гне'мъ w=паля'ема не 
сгара'ше. Чту'щiи же па'мять твою`, jа='вjь о_у=разумjь'вше, 
jа='кw твои'хъ ра'ди моще'й соверша'ется сiе` чу'до, со 
стра'хомъ и= ра'достiю, храня'щему тя` бг~у, мно'жицею 
взыва'ху: %<А=%>ллилу'iа.

%<I='косъ и~.%>

%<В%>си` лю'дiе, прите'кшiи во w=би'тель твою` и= 
це'рковь, въ не'йже почива'ху мw'щи твоя^, _о=гне'мъ 
w=паля'ему ви'дяще, приступи'вше ко а=рхiпа'стырю, те'плjь 
_е=го` моля'ху, да и=знесу'тъ ра'ку святы'хъ моще'й твои'хъ: 
_о='нъ же, ду'хомъ вjь'ры и=спо'лнь, наде'ждею сохране'нiя 
w\т _о=гня` не то'чiю моще'й твои'хъ, но и= всея` це'ркве, 
всjь'хъ w=бодря'ше. Лю'дiе же, сбытiе` слове'съ 
а=рхiпа'стыря а='бiе о_у=зрjь'вше, благода'рными ти` гла^сы, 
чудотво'рче, воззва'ша: Ра'дуйся, свjьти'льниче це'ркве, 
и=з\ъ под\ъ спу'да па'че блиста'нiя _о='гненнагw возсiя'вый: 
Ра'дуйся, несгара'нiемъ храни'лища моще'й твои'хъ, w= 
нетлjь'нiи и='хъ пресла'внw провозвjьсти'вый. Ра'дуйся, 
таковы'ми зна'нiемъ w= твое'мъ съ на'ми сопребыва'нiи 
о_у=достовjь'ривый: Ра'дуйся, це'ркве сохране'нiемъ, въ 
тебjь` w\т бjь'дъ засту'пника на'мъ w\ткры'вый. Ра'дуйся, и= 
гра'да на'шегw, посредjь` запале'нiй _о='гненныхъ, мно'гажды 
о_у=доборазумjьва'емый храни'телю: Ра'дуйся, наипа'че w= 
и=збавле'нiи на'съ w\т гее'нскагw при'сный на'шъ пред\ъ 
гд\семъ хода'таю. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ f~.%>

%<В%>си` ли'цы а='гг~лwвъ да'ша сла'ву, че'сть и= 
благодаре'нiе сjьдя'щему на престо'лjь, живу'щему во вjь'ки 
вjькw'въ бг~у и= а='гнцу, _е=гда`, о_у=бjьле'нная 
свjь'тлостiю непоро'чности, душа` твоя`, святи'телю 
хр\сто'въ i=нноке'нтiе, вознесе'ся на не'бо, въ 
сожи'тельство а='гг~лwвъ. Мы' же, прославле'нiемъ на земли` 
святы'хъ моще'й твои'хъ о_у=вjь'рившеся w= твое'й на 
небесjь'хъ сла'вjь, съ весе'лiемъ просла'вльшему тя` бг~у 
при'снw взыва'емъ: %<А=%>ллилу'iа.

%<I='косъ f~.%>

%<В%>jьтi'ямъ любому^дрымъ на се'рдце не взыдо'ша, 
jа=`же ти`, хр\сто'въ о_у=го'дниче, о_у=гото'ва гд\сь во 
w=би'телехъ небе'сныхъ. Мы' же, пра'зднующе твое` на небеси` 
прославле'нiе, си'це тя` на земли` о_у=блажа'юще зове'мъ: 
Ра'дуйся, мно'гу на небесjь'хъ, многоwбра'знагw ра'ди на 
земли` служе'нiя, мзду` воспрiе'мый: Ра'дуйся, 
дjь'вственниче, въ пе'рв_енцы бг~у и= а='гнцу впи'санный. 
Ра'дуйся, страда'льче, вку'пjь со прише'дшими w\т ско'рби 
ве'лiя, въ ри'захъ бjь'лыхъ пред\ъ престо'ломъ спасе'нiе и= 
сла'ву воспjьва'яй: Ра'дуйся, а=по'столе jа=зы'кwвъ, 
престо'ломъ а=по'стольскимъ на небеси` почте'нный. Ра'дуйся, 
па'стырю научи'вый и= сотвори'вый, и= сегw` ра'ди ве'лiимъ 
во ца'рствiи небе'снjьмъ w\т хр\ста` нарече'нный: Ра'дуйся, 
воево'до возбра'нный, сосjьдjь'нiя побjьди'телю а='да и= 
сме'рти на престо'лjь сподо'бивыйся. Ра'дуйся, i=нноке'нтiе, 
святы'й о_у=го'днице спа'са хр\ста`.

%<К%>онда'къ _i~.

%<С%>пасе'нiе посредjь` земли` содjь'лавый, 
человjьколю'бецъ гд\сь посjьти` страну` сиби'рскую свое'ю 
ми'лостiю и= щедро'тами: въ ра'цjь бо моще'й твои'хъ, 
вели'кiй о_у=го'дниче хр\сто'въ, w\ткры'лъ _е='сть на'мъ 
зна'менiе твоегw` те'плагw w= на'съ на небеси` хода'тайства, 
_е=гw'же сподобля'еми вси` благовjь'рнiи лю'дiе страны` 
сиби'рскiя, _е=ди'нjьми о_у=сты^ и= се'рдцемъ пою'тъ бг~у: 
А=ллилу'iя.

%<I='%>косъ _i~.

%<С%>тjьна` _е=си` неwбори'мая, засту'пниче на'шъ, 
гра'ду и= странjь` се'й w\т нахожде'нiй вся'кихъ sw'лъ и= 
скорбе'й: jа=вле'нiемъ бо чуде'съ твои'хъ о_у=вjь'рихомся, 
jа='кw ве'лiе стяжа'лъ _е=си` дерзнове'нiе о_у= гд\са. Сегw` 
ра'ди си'це зове'мъ ти`: Ра'дуйся, страны` сиби'рскiя 
бг~одарова'нный храни'телю и= засту'пниче, хода'таю и= 
помо'щниче: Ра'дуйся, jа='кw вку'пjь со а='гг~лы по'сланъ 
_е=си` во служе'нiе за хотя'щихъ наслjь'довати спасе'нiе, и= 
всjь'мъ стра'ждущымъ неwску'дное подае'ши о_у=тjьше'нiе. 
Ра'дуйся, драгоцjь'нное на'мъ въ ра'цjь моще'й твои'хъ 
наслjь'дiе w=ста'вивый: Ра'дуйся, jа='кw во w=би'тели 
вознесе'нстjьй всjь'хъ притека'ющихъ къ тебjь` срjьта'еши 
любо'вiю. Ра'дуйся, и= на вся'комъ мjь'стjь тя` съ вjь'рою 
призыва'ющымъ ско'рый помо'щникъ jа=вля'яйся: Ра'дуйся, и= 
не и='щущымъ тя`, ниже` вjь'дущымъ, jа='кw до'брый 
наста'вникъ, вра'чь же и= покрови'тель мно'гажды 
познава'емый. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ а~_i.%>

%<П%>jь'нiе вся'кое не довлjь'етъ къ прославле'нiю 
чуде'съ твои'хъ, чудотво'рче преди'вный, и='миже не то'чiю 
вjь^рныя, но и= невjь^рныя о_у=дивля'еши: вjь'руемъ же и= 
надjь'емся, jа='кw твои'ми моли'твами и= во мра'цjь 
i=дwлослуже'нiя су'щiи и=з\ъ тмы` и= сjь'ни сме'ртныя 
и=зы'дутъ и= съ на'ми ку'пнw просла'вльшему тя` бг~у 
воззову'тъ: %<А=%>ллилу'iа.

%<I='косъ а~_i.%>

%<С%>вjьти'льникъ не поставля'ется под\ъ спу'домъ, но 
свjь'щникъ возлага'ется, да входя'щiи ви'дятъ свjь'тъ: сегw` 
ра'ди и= твоя^ святы^я мw'щи и=зведе` и=з\ъ подъ спу'да 
гд\сь, jа='кw да входя'щiи во w=би'тель твою`, w\т сегw` 
чу'днагw свjь'та вjь'рою просвjьща'еми и= и=сцjьл_е'нiя w\т 
теб_е` прiе'млюще, взыва'ютъ къ тебjь` си'це: Ра'дуйся, 
наста'вниче прему'дрый, мы^сли бла^ги и= хотjь^нiя свя^та на 
се'рдце полага'яй: Ра'дуйся, вождю` благонаде'жный, на пу'ть 
спасе'нiя направля'яй. Ра'дуйся, пред\ъ престо'ломъ цр~я` 
небе'снагw w= спасе'нiи ду'шъ на'шихъ хода'тайствуяй: 
Ра'дуйся, ско'рый помо'щниче, w\т нахожде'нiя sw'лъ и= 
скорбе'й сохраня'яй. Ра'дуйся, врачу` сострада'тельный, w\т 
болjь'зней душе'вныхъ же и= тjьле'сныхъ свобожда'яй: 
Ра'дуйся, w=ста'вленныхъ врача'ми w\т _о=дра` сме'рти 
воздвиза'яй. %<Р%>а'дуйся, i=нноке'нтiе, святы'й 
о_у=го'дниче спа'са хр\ста`.

%<Конда'къ в~_i.%>

%<Б%>лагода'тiю бж~iю и=спо'лнена тя` позна'вше не 
то'чiю бли'з\ъ су'щiи, но и= во страна'хъ да'льнихъ 
w=бита'ющiи, съ вjь'рою притека'ютъ къ ра'цjь моще'й 
твои'хъ: ты' же, вне'мля и='хъ моле'нi_емъ, не преста'ни 
напу'тствовати всjь'хъ да^ры и=сцjьле'нiй и= чуде'съ 
твои'хъ, до w\т востw'къ со'лнца до за^падъ вси` воспою'тъ 
чудодjь'йствующему бг~у: %<А=%>ллилу'iа.

%<I='косъ в~_i%>

%<П%>ою'ще чудеса` твоя^, и='миже по преставле'нiи, 
па'че же по w=брjь'тенiи святы'хъ моще'й твои'хъ, бг~а 
просла'вилъ _е=си`, благода'рнw тебjь` си'це зове'мъ: 
Ра'дуйся, жи'лами разсла'бл_енныя со _о=дра` болjь'зни 
возста'вивый: Ра'дуйся, сокруше'нiемъ но'гъ и= ру'къ 
стра'ждущыя, а='ки николи'же страда'вшыя о_у=стро'ивый. 
Ра'дуйся, стру'пами покры^тыя и= ра'нами о_у=я'зв_енныя 
цjь^лы и= здра^вы содjь'лавый: Ра'дуйся, зрjь'нiе слjьпы^мъ 
возврати'вый и= и=зумл_е'нныя на здра'вый смы'слъ 
наста'вивый. Ра'дуйся, во w\тча'янiи живота` къ сме'рти 
о_у=готовля'_емыя къ жи'зни па'ки возврати'вый: Ра'дуйся, ни 
_е=ди'нjьй же болjь'зни ко и=сцjьле'нiю тебjь` бы'ти 
неудо'бнjьй, чуде'съ мно'жествомъ засвидjь'тельствовавый. 
%<Р%>а'дуйся, i=нноке'нтiе, святы'й о_у=го'дниче спа'са 
хр\ста`.

%<Конда'къ г~_i.%>

%<	%>_W вели'кiй хр\сто'въ о_у=го'дниче, ми'лостивый 
на'шъ наста'вниче, благоутро'бiя сокро'вище, правовjь'рiя 
о_у=чи'телю, а=рхiере'_евъ похвало`, безпо'мощныхъ 
засту'пниче, _о='тче на'шъ i=нноке'нтiе! Моли` хр\ста` бг~а, 
да сподо'битъ на'съ земно'е по'прище без\ъ поро'ка прейти` 
и= _е=гда`, jа='кw пра'ведный судiя`, со а='гг~лы свои'ми во 
сла'вjь прiи'детъ суди'ти живы'хъ и= ме'ртвыхъ, да не 
w\тлучи'тъ на'съ w\т со'нма спаса'емыхъ, но да сотвори'тъ 
на'съ прича'стники ца'рства небе'снагw, во _е='же та'мw 
вку'пjь съ тобо'ю, _о=тце'мъ на'шимъ, вы'ну сла'вити _е=го` 
и= воспjьва'ти _е=му` со _о=ц~е'мъ и= святы'мъ ду'хомъ во 
вjь'ки вjькw'въ: %<А=%>ллилу'iа.

%<Се'й конда'къ глаго'ли три'жды. И= па'ки чте'тся а~-й 
i='косъ, и= конда'къ а~-й.%>



%<Моли'тва святи'телю i=нноке'нтiю, и=рку'тскому 
чудотво'рцу%>

%<_W%> вели'кiй хр\сто'въ о_у=го'дниче, святи'телю 
_о='тче i=нноке'нтiе! О_у=слы'ши на'съ, тебjь` моля'щихся. 
Ты` вjь'си на'ша скw'рби и= неду'ги, слы'ши воздыха^нiя 
мно'жества къ тебjь` притека'ющихъ: сегw` ра'ди къ тебjь`, 
jа='кw _о=тцу` на'шему, ско'рому помо'щнику и= те'плому 
моли'твеннику, зове'мъ: не w=ста'ви на'съ твои'мъ о_у= бг~а 
хода'тайствомъ. Мы` при'снw заблужда'емся w\т пути` 
спасе'нiя: руководи` на'съ, ми'лостивый на'шъ наста'вниче. 
Мы` не'мощни въ вjь'рjь: о_у=тверди` на'съ, правовjь'рiя 
о_у=чи'телю. Мы` sjьлw` о_у=бо'зи сотвори'хомся до'брыхъ 
дjь'лъ: w=богати` на'съ, благоутро'бiя сокро'вище. Мы` 
при'снw навjь'туеми _е=смы` w\т вра^гъ ви'димыхъ и= 
неви'димыхъ и= w=sлобля'еми: помози` на'мъ, безпо'мощныхъ 
засту'пниче. Гнjь'въ бж~iй, пра'веднw дви'жимый на ны` за 
беззакw'нiя на^ша, w\тврати` w\т на'съ твои'мъ 
хода'тайствомъ о_у= престо'ла судiи` бг~а, _е=му'же ты` 
предстои'ши на небеси`, _о='тче i=ера'рше, а=рхiере'_евъ 
похвало`. О_у=слы'ши, мо'лимъ тя`, вели'кiй хр\сто'въ 
о_у=го'дниче, и= здjь` съ моле'нiемъ тебjь` предстоя'щыя, и= 
вся^, на вся'комъ мjь'стjь, тебе` съ вjь'рою призыва'ющыя: 
и= и=спроси` моли'твами твои'ми о_у= _о=ц~а` небе'снагw 
всjь'мъ на'мъ проще'нiе грjьхw'въ на'шихъ и= w\т бjь'дъ 
и=збавле'нiе. Ты' бо _е=си` свидjь'тельствованный 
безчи'сленными чудесы` помо'щникъ, засту'пникъ и= 
моли'твенникъ, и= w= тебjь` сла'ву возсыла'емъ _о=ц~у` и= 
сн~у и= свято'му дх~у, и= ны'нjь и= при'снw, и= во вjь'ки 
вjькw'въ. %<А=%>ми'нь.


