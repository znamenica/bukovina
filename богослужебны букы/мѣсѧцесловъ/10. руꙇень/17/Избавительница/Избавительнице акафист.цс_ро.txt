Кондак 1
Возбрани врагом нашим озлобляти нас и от Господа нашего отлучити конечне, а нас научи пети Тебе весело:
Радуйся, Избавительнице, от горя, бед и гибели спасающая нас бедствующих.

Икос 1
Ангелов множество по Твоему, Мати наша, повелению ополчаются на избавление наше грозно. Ты же приими молитву сию:
Радуйся, Ангелов на спасение наше посылающая;
Радуйся, Царице горних чинов, небесную их помощь нам дарующая. Радуйся, Ангелом хранити нас повелевающая;
Радуйся, воинством Ангельским врагов наших поражающая.
Радуйся, Избавительнице, от горя, бед и гибели спасающая нас бедствующих.

Кондак 2
Видят бедствующие толику и многую помощь Твою сердечно Тя призывающим, наставляются тем пети Сыну Твоему непрестанно: Аллилуиа.

Икос 2
Разумеют мнози, яко мирови дарова Тя Сын Твой Избавительницу бедствующих, темже поем Ти сице:
Радуйся, бедствующих Мати;
Радуйся, страждущих утешение.
Радуйся, болящих исцеление;
Радуйся, ненадежных надеждо.
Радуйся, Избавительнице, от горя, бед и гибели спасающая нас бедствующих.

Кондак 3
Сила Вышняго даровася Ти на помощь и спасение миру и нас, в бедах погибающих. И кто же Тобою не избавлен бысть, и кто же не поет Сыну Твоему: Аллилуиа.

Икос 3
Имуще непостижимую любовь к роду человечу, кии вздохи не прияла еси, кии слезы не отерла еси, и кого не принудила еси призывати Тя, вопиюще:
Радуйся, бедствующих скорое услышание;
Радуйся, печальных и скорбных утешение.
Радуйся, погибающих быстрое спасение;
Радуйся, плененных освобождение.
Радуйся, Избавительнице, от горя, бед и гибели спасающая нас бедствующих.

Кондак 4
Буря несчастий налете на ны, спаси нас погибающих, Избавительнице наша, бурю погибельную на земли укротившая и приемлющая нашу песнь: Аллилуиа.

Икос 4
Слышаша человечестии роди всю Твою к христианам дивную любовь и Твое мощное избавление от всяких находящих на них лютых, научишася пети Тебе:
Радуйся, человеческаго рода от бед избавление;
Радуйся, бурь житейских прекращение.
Радуйся, уныния Прогонительнице;
Радуйся, радости по скорби нам Подательнице.
Радуйся, Избавительнице, от горя, бед и гибели спасающая нас бедствующих.

Кондак 5
Боготечней звезде подобящаяся, мрак и темноту в греховных сердцах разгоняющей, да во свете Твоея любве узрят Господа и воспоют Ему: Аллилуиа.

Икос 5
Видеша людие российстии Твое нечаянное от многоразличных бед избавление, радостно поют Тебе сице:
Радуйся, в бедах наша Помощнице;
Радуйся, скорбей наших отъятие.
Радуйся, печалей наших отгнание;
Радуйся, в скорбех наших утешение.
Радуйся, Избавительнице, от горя, бед и гибели спасающая нас бедствующих.

Кондак 6
Проповедуют помощь Твою и любовь, Мати, исцеленнии, утешеннии, обрадованнии и спасеннии Тобою от бед, и поют Твоему Высокодержавному Сыну: Аллилуиа.

Икос 6
Возсиял есть нам свет спасения во мгле погибели, окружающий нас, и наставил есть пети Тебе:
Радуйся, мглу грехов разгоняющая;
Радуйся, тьму греховную потребляющая.
Радуйся, мрак души моея просвещающая;
Радуйся, светом радости души ободряющая.
Радуйся, Избавительнице, от горя, бед и гибели спасающая нас бедствующих.

Кондак 7
Хотящим нам конечному отчаянию предатися, отовсюду бедам належащим, помыслихом же о Тебе, Избавительнице, и ободрихомся и утешихомся, поюще Сыну Твоему: Аллилуиа.

Икос 7
Новую и нежданную показа нам милость Свою, под державную руку Твою нас восприявши, и отсюда вопием Ти:
Радуйся, Царице державная;
Радуйся, и нас под Твою державу восприявшая.
Радуйся, защиту Твою нам даровавшая;
Радуйся, врагов наших поразившая.
Радуйся, Избавительнице, от горя, бед и гибели спасающая нас бедствующих.

Кондак 8
Странное чудо на погибель обреченных и в нуждах томящихся безчисленных, внезапу спасение и избавление получают от Тебе, Вселюбящей, поюще Богу: Аллилуиа.

Икос 8
Вси сущии во мраце скорбей, вси обуреваемии несчастий бурею, приидите к доброму пристанищу и нашему поможению, покрову Девы Избавительницы, вопиюще Ей:
Радуйся, радостей источниче;
Радуйся, печалей прогнание.
Радуйся, бед уменьшение;
Радуйся, всяческаго покоя Подательнице.
Радуйся, Избавительнице, от горя, бед и гибели спасающая нас бедствующих.

Кондак 9
Все существо человеческое хвалит Тя, вси воспевают Тя, многоразличное избавление несущую, вместо печалей радость подающую поющим: Аллилуиа.

Икос 9
Ветия многоумнии обезумеша, видяще Твое быстрое и чудесное от бед страждущих избавление, и умолкоша нам, поющим Ти:
Радуйся, чудесами мир удивившая;
Радуйся, чудесами нас укрепившая.
Радуйся, безбожие чудесами истребившая;
Радуйся, врагов силою Божиею посрамившая.
Радуйся, Избавительнице, от горя, бед и гибели спасающая нас бедствующих.

Кондак 10
Спасти хотя всяку душу человечу, всею любовию печешися о ней, дондеже не научиши ю пети Сыну Твоему: Аллилуиа.

Икос 10
Стеною, мир христианский хранящей и всяку душу от врагов ограждающей, явися икона Твоя, Избавительнице, в мире православнем и чудесами прославися. Тебе людем Божиим воспевающим:
Радуйся, Наставнице наша, Святую гору Афонскую в жребий Себе избравшая;
Радуйся, Избавительнице наша, Твоим благословением Новый Афон благословившая.
Радуйся, веселие наше, знамение союза неразрывнаго уделов Своих земных иконою Твоею явившая;
Радуйся, вечная радосте наша, чудесным попечением к юной Ново-Афонской обители благоволившая.
Радуйся, Избавительнице, от горя, бед и гибели спасающая нас бедствующих.

Кондак 11
Пение непрестанное приносят Ти Тобою избавленнии и Тобою паки радость обретшие, и Божественному Сыну Твоему поют радостно: Аллилуиа.

Икос 11
Светосияющим светилом лучезарным во мраце греха явися нам, Твоя икона, Избавительнице, наставляющая нас пети Тебе:
Радуйся, от глада нас избавляющая;
Радуйся, вредоносящее естество от растительного мира отгоняющая.
Радуйся, посевы и леса, и вся растущая от погибели спасающая;
Радуйся, земледельцев скорбящих утешение и труда их благословение.
Радуйся, Избавительнице, от горя, бед и гибели спасающая нас бедствующих.

Кондак 12
Благодать, от иконы Твоея, Избавительнице, текущая, исцелений струи обильно подающая и сердца веселием оживляющая, побеждает всех волею пети Тебе, Мати, и Сыну Твоему и Богу: Аллилуиа.

Икос 12
Воспеваем исцеления, воспеваем наипаче воскрешение Анастасия отрока и воспевающе поем:
Радуйся, мертвых воскрешающая;
Радуйся, умершая сердца оживляющая;
Радуйся, от смерти и вечнаго огня изымающая.
Радуйся, посмертное наше упование и защито.
Радуйся, Избавительнице, от горя бед и гибели спасающая нас бедствующих.

Кондак 13
О Всепетая и Вселюбимая наша Мати, умилосердися ныне и помилуй, в лютых и безысходных сущих нас скорбех избавляющи, научи нас сердечно воспевати Богу, прощающему нас: Аллилуиа.
(Этот кондак читается трижды, затем икос 1 и кондак 1)
