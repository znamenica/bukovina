---
глас 1
Пустынный житель и в телеси ангел, богоносец показался еси, пощением и бдением отче наш Антоние, небесный дар приял еси: исцеляеши недужныя и души притекающих с верою к раце честных мощей твоих. Слава Давшему тебе крепость, слава Венчавшему тя, слава Действующему тобою всем исцеления.
глас 8
Жития треволнения, и мятеж мирский, и страстная взыграния в ничтоже вменив, пустынный гражданин показался еси, многих быв наставник, Антоние преподобне: монахов собратель и молебник верен, чистоты рачитель, моли Христа Бога спастися душам нашим.

О преподобие отче наш Антоние! иже от юности твоея путем креста шествовати возлюбил еси, в молитвах и трудах, в пощениях и бдении, в безмолвии и мудрости словесех на всякий день же и час неусыпно подвизался, и верный образ врученней тебе от Господа братии бывая; темже и всего себе принесл ему в жертву живу, святу и благоугодну, толиких чудес дарования от Него сподобися еси, яко и стихиям повелевати, болезни телесныя и душевныя отгоняти, о Церкви и Отечестве нашем во благое прозирати и промышляти; по кончине же твоей, егда возлюбленное тобою и благоустроенное место сие злодействием врагов безбожных разорению и запустению предано бысть, храм и обитель огнем сожжены, братия же мечем посечены быша, ты велие дерзновение к Царю Небесному имея, паки ходатайством твоим возсоздатися храму сему, еще же и мощем твоим святым, яко сокровищу многоценному, в нем положитися сотворил еси; темже мы с верою (стекающеся в храм сей и священную раку твою любезно целующе) молим тя, известный ходатаю наш, не престай моляся ко Господу Богу нашему о совершающих память твою, да погасит Он росою благодати Своея пламень страстей наших, да укрепит и препояшет ны силою Своею свыше на видимые и невидимые враги наша, избавляя и исцеляя от всяких недугов душевных и телесных и от всех зол сохраняя; паче же да укрепит и да возвысит благословенную страну нашу, верою и благочестием утверждая, истиною и правдою устрояя, изобилием благ и славою венчая, миром и благосостоянием ограждая ю; и тако вси, мирно и безмятежно пребывая во всяком благочестии и чистоте, вкупе прославим пресвятое имя Отца и Сына и Святаго духа и твое милостивное о нас ходатайство, ныне и присно и во веки веков. Аминь.
