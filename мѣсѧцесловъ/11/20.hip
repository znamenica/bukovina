<::лат>    OCR:

<::рус>    Библиотека святоотеческой литературы

<::лат>    http://orthlib.ru

<::слав>

(с. 344)

%<Мjь'сяца тогw'же въ к~-й де'нь.%>

%<Предпра'зднство въ хра'мъ вхо'да прест~ы'я бц\ды:%>

%<И= прп\дбнагw _о=тца` на'шегw григо'рiа декаполi'та:%>

%<И=, и='же во ст~ы'хъ, _о=тца` на'шегw про'кла, 
а=рхiепi'скопа кwнстантi'ня гра'да.%>

%<На Г%>д\си, воззва'хъ, %<стiхи^ры предпра'знства, 
гла'съ а~.%>

%<Подо'бенъ: Н%>б\сныхъ чинw'въ:

%<С%>вjьщенw'сицы дjь^вы, * приснодв~у свjь'тлw 
провожда'юще, * пр\оро'чествуютъ и='стиннw дх~омъ бу'дущее: 
* хра'мъ бо бж~iй, бц\де, су'щи, * въ хра'мъ со сла'вою 
дjь'вственною, * младе'нствующи вво'дится.

%<W=%>бjьща'нiя ст~а'гw и= пло'дъ бл~госла'вный, * бц\да 
вои'стинну jа=ви'ся мi'ру, * jа='кw всjь'хъ превы'шшая, * 
jа='же благоче'стнw приводи'ма въ хра'мъ бж~iй, * моли'тву 
ро'ждшихъ и=сполня'етъ, * соблюда'ема бж\ственнымъ дх~омъ.

%<Н%>б\снымъ воспи'тана, дв~о, хлjь'бомъ * вjь'рнw въ 
хра'мjь гд\сни, * родила` _е=си` мi'ру жи'зни хлjь'бъ, 
сло'во: * _е=му'же, jа='кw хра'мъ и=збра'нный и= 
всенепоро'чный, * пред\ъwбручи'лася _е=си` дх~омъ 
та'инственнw, * w=бруче'нна бг~у и= _о=ц~у`.

%<Стiхи^ры прп\дбнагw, гла'съ и= подо'бенъ то'йже:%>

%<В%>ъ нб\сныя w=би'т_ели съ весе'лiемъ вселя'яся, * и= 
со а='гг~лы, _о='ч~е, предстоя` * дерзнове'ннw пр\сто'лу 
гд\сню, * на земли` соверша'ющымъ па'мять твою`, * грjьхw'въ 
w=ставле'нiе и= страсте'й * дарова'ти моли'ся.

%<М%>оли'твеннымъ серпо'мъ, _о='ч~е григо'рiе, * 
страсте'й т_е'рнiя и=зсjь'къ, * и= воздjь'лавъ ра'ломъ 
воздержа'нiя зе'млю (с. 345) душе'вную, * вве'ргъ сjь'мена 
благоче'стiя въ ню`: * и='миже на'мъ возраща'еши * 
и=сцjьле'нiя плоды`.

%<Д%>обродjь'телей тя` прiя'телище нарица'емъ, прп\дбне, 
* jа='кw молча'нiя дру'га, бдjь'нiя дjь'лателя, * и= 
_о='бразъ цjьлому'дрiя, * и= моли'твы жили'ще некра'домое, * 
и= чуде'съ сокро'вище, * и= моли'твенника чту'щихъ, тя`, 
григо'рiе.

%<Сла'ва, и= ны'нjь, гла'съ д~:%>

%<Д%>не'сь бг~овмjьсти'мый хра'мъ бц\да въ хра'мъ 
гд\сень приво'дится, и= заха'рiа сiю` прiе'млетъ, дне'сь 
ст~ы'хъ свята^я ра'дуются, и= ли'къ а='гг~льскiй 
та'инственнw торжеству'етъ: съ ни'миже и= мы` пра'зднующе 
дне'сь, съ гаврiи'ломъ возопiи'мъ: ра'дуйся, благода'тная, 
гд\сь съ тобо'ю, и=мjь'яй ве'лiю ми'лость.

%<А='ще въ пято'къ ве'чера: Сла'ва, предпра'зднства: И= 
ны'нjь, догма'тiкъ гла'са.%>

%<На стiхо'внjь стiхи^ры ст~а'гw про'кла, гла'съ д~. 
По\д: Д%>а'лъ _е=си` зна'менiе:

%<Д%>огма'тwвъ свjь'тлостiю * и= житiя` красото'ю, 
благоче'стнw о_у=добри'лъ _е=си`, * про'кле приснопа'мятне, 
священнонача'лiе, * и= цр~кве сто'лпъ jа=ви'лся _е=си` 
и='стиннw, * просвjьща'я вся^ словесы` твои'ми. * тjь'мъ тя` 
о_у=блажа'емъ, * и= во _псалмjь'хъ же и= пjь'снехъ * святу'ю 
и= всечестну'ю пра'зднуемъ па'мять твою`.

%<Стi'хъ: Ч%>естна` предъ гд\семъ сме'рть прп\дбныхъ 
_е=гw`.

%<С%>вjь'тлw научи'лъ _е=си`, * и= бг~ому'дреннw 
проповjь'далъ _е=си` бц\ду, преч\стую _о=трокови'цу, * 
ро'ждшую су'щаго пре'жде вjь^къ, * созда'теля и= вл\дку, * 
сн~а и= сло'во _о='ч~ее, * и= въ послjь^дняя за ны` 
человjь'ка бы'вша хотjь'нiемъ, * и= невра'щна _е=стество'мъ, 
* и= несто'рiа посрами'въ, * jа='кw нечести'ва и= 
пребезу'мна.

%<Стi'хъ: С%>вяще'нницы твои` w=блеку'тся въ пра'вду, и= 
прп\дбнiи твои` возра'дуются.

%<В%>о'ды поче'рплъ _е=си` * златоза^рныя, 
приснопа'мятне, * (с. 346) му'драгw бг~опроповjь'дника, * 
_е=гw'же и= прее'мникъ * и= благоче'стiя jа=ви'лся _е=си` и= 
сjьда'лища, * о_у=твержда'я о_у=че'ньми и='стины хр\сто'ву 
па'ству, * и= тогw` честнjь'йшыя и= всечестны^я мо'щи, * 
jа='коже о_у='тварь ца'рскую, * цр~кви w\тда'лъ _е=си`.

%<Сла'ва, и= ны'нjь, гла'съ д~. Самогла'сенъ:%>

%<П%>рiиди'те, вси` вjь'рнiи, _е=ди'ну непоро'чную 
восхва'лимъ, w\т пр\орw'къ проповjь'данную, и= въ хра'мъ 
приведе'нную, пре'жде вjь^къ пронарече'нную мт~рь, и= въ 
послjь^дняя лjь^та jа='вльшуюся бц\ду. гд\си, моли'твами 
_е=я`, ми'ръ тво'й пода'ждь на'мъ и= ве'лiю ми'лость.

%<Тропа'рь, гла'съ д~:%>

%<Б%>ж~е _о=т_е'цъ на'шихъ, творя'й при'снw съ на'ми по 
твое'й кро'тости, не w\тста'ви ми'лость твою` w\т на'съ: но 
моли'твами и='хъ въ ми'рjь о_у=пра'ви живо'тъ на'шъ.

%<Сла'ва, и= ны'нjь, предпра'зднства, гла'съ то'йже.%>

%<Р%>а'дость пред\ъwбруча'етъ всjь^мъ а='нна ны'нjь, 
печа'ли сопроти'вный пло'дъ прозя'бши _е=ди'ну приснодв~у, 
ю='же и= приво'дитъ, моли^твы и=сполня'ющи, дне'сь 
веселя'щися въ хра'мъ гд\сень, jа='кw су'щiй хра'мъ бг~а 
сло'ва, и= мт~рь ч\стую.

%<<М\р>%> %<Подоба'етъ вjь'дати, jа='кw а='ще случи'тся 
предпра'зднство вхо'да прест~ы'я бц\ды въ недjь'лю:%>

%<В%>ъ суббw'ту на ма'лjьй вече'рни стiхи^ры воскр\сны, 
и= бц\ды, по _о=бы'чаю. 

%<На вели'цjьй вече'рни.%> По _о=бы'чной каfi'смjь, на 
%<Г%>д\си, воззва'хъ, стiхи^ры воскр\сны г~: и= 
@восто'ченъ@{@А=нато'лiевъ@} а~: и= предпра'зднства г~: и= 
прп\дбнагw григо'рiа г~. Сла'ва, предпра'зднства: И= ны'нjь, 
бг~оро'диченъ л~и гла'са. На лiтi'и _о=бы^чны. На стiхо'внjь 
стiхи^ры воскр\сны. Сла'ва, и= ны'нjь, предпра'зднства. На 
благослове'нiи хлjь'бwвъ, тропа'рь: Бц\де дв~о, ра'дуйся: 
три'жды.

[Зри`] %<А='%>ще ли нjь'сть бдjь'нiя, глаго'лемъ 
тропа'рь воскр\снъ.

%<Сла'ва, григо'рiа, гла'съ г~:%>

%<_О='%>бразъ бы'лъ _е=си` воздержа'нiя, бж\ственнымъ 
дх~омъ (с. 347) вся^ просвjьти'въ, правовjь'рiя тече'нiе 
соверши'лъ _е=си`, о_у=че'нiемъ мi'ръ просвjьти'лъ _е=си`, 
и= sловjь'рныхъ w=бличи'лъ _е=си` смы'слы, _о='ч~е прп\дбне 
григо'рiе, хр\ста` бг~а моли`, дарова'ти на'мъ ве'лiю 
ми'лость.

%<И= ны'нjь, предпра'зднства.%>

%<Н%>а %<Б%>г~ъ гд\сь, тропа'рь воскр\снъ два'жды: 
Сла'ва, григо'рiа: И= ны'нjь, предпра'зднства. По каfi'смахъ 
сjьда'льны воскр\сны, и= бг~оро'дичны и='хъ. Та'же 
полv"еле'й, и= тропари`: %<А='%>гг~льскiй собо'ръ: 
_е=ктенiа`, v=пакои` гла'са, степ_е'нна, прокi'менъ, и= 
_е=v\глiе воскр\сно, и= про'чее до канw'на. Канw'нъ 
воскр\снъ со i=рмосо'мъ на д~: и= Бц\ды на в~: и= 
предпра'зднства на д~: и= прп\дбнагw григо'рiа на д~. 
Катава'сiа: %<W\т%>ве'рзу о_у=ста` моя^: По г~-й пjь'сни 
конда'къ предпра'зднства, и= i='косъ: и= конда'къ григо'рiа: 
Сла'ва, сjьда'ленъ _е=гw`: И= ны'нjь, предпра'зднства. По 
s~-й пjь'сни конда'къ воскр\снъ, и= i='косъ. На f~-й пjь'сни 
пое'мъ: %<Ч%>естнjь'йшую: Свjьти'ленъ воскр\снъ: Сла'ва, 
григо'рiа: И= ны'нjь, предпра'зднства. На хвали'техъ 
стiхи^ры воскр\сны д~. и= предпра'зднства подо'бны г~, 
пи'саны на стiхо'внjь: и= самогла'сенъ и='хъ, съ припjь'вы. 
Сла'ва, стiхи'ра _е=v\гльская: И= ны'нjь, 
%<П%>ребл~гослове'нна _е=си`: Славосло'вiе вели'кое. По 
трист~о'мъ тропа'рь воскр\снъ то'чiю, _е=кт_енiи`, и= 
w\тпу'стъ, и= ча'съ а~. На а~-мъ часjь` тропа'рь воскр\снъ: 
Сла'ва, предпра'зднства: И= ны'нjь, бг~оро'диченъ часw'въ, 
По %<_О='%>ч~е на'шъ, конда'къ предпра'зднства. На г~-мъ 
часjь` тропа'рь воскр\снъ. Сла'ва, григо'рiа: И= ны'нjь, 
бг~оро'диченъ часw'въ. По %<_О='%>ч~е на'шъ, конда'къ 
воскр\снъ. Та'кожде и= на про'чихъ часjь'хъ глаго'лемъ 
конда'къ воскр\снъ, и= предпра'зднства, премjьня'юще.

%<На лiтургi'и: Б%>л~ж_е'нна гла'са на s~: и= 
предпра'зднства, пjь'снь г~, на д~. По вхо'дjь тропа'рь 
воскр\снъ, и= предпра'зднства: и= хра'ма ст~а'гw. Та'же 
тропа'рь григо'рiа. Конда'къ воскр\снъ, и= хра'ма. Сла'ва, 
григо'рiа: И= ны'нjь, предпра'зднства. Прокi'менъ, а=п\слъ, 
а=ллилу'iа, и= _е=v\глiе, и= прича'стенъ, пре'жде воскр\снъ, 
и= пото'мъ ст~а'гw. Слу'жба прп\дбническая. 

%<Ст~а'гw же про'кла слу'жба пое'тся, _е=гда` разсу'дитъ 
_е=кклисiа'рхъ.%> (с. 348)

%<Тропа'рь про'кла, гла'съ д~:%>

%<И='%>же бж\ственнымъ нача'ломъ прему'дрости, стра'хомъ 
гд\снимъ о_у=тве'рждся, w\тту'ду свяще'нными восхожд_е'нiи 
возше'лъ _е=си` во о_у=чени'чество златоу'ста, и= 
а=рхiере'йскагw тогw` престо'ла досто'инъ бы'въ чистоты` 
добро'тами, а=п\сльскимъ пра'виломъ себе` воwбрази'въ, не 
себjь` живы'й, но хр\сту` и= ста'ду твоему`. тjь'мъ въ 
нетлjь'нный живо'тъ а=п\сльски всели'лся _е=си`, i=ера'рше 
про'кле, моли` хр\ста` бг~а спасти'ся душа'мъ на'шымъ.



%<На о_у='трени, на Б%>г~ъ гд\сь, %<тропа'рь 
предпра'знства, два'жды.%>

%<Сла'ва, ст~ы'хъ: И= ны'нjь, предпра'зднства.%>

%<По а~-й каfi'смjь, сjьда'ленъ, гла'съ, д~. По\д: 
О_у=%>диви'ся i=w'сифъ:

%<П%>ре'жде зача'тiя, ч\стая, w=святи'лася _е=си` бг~у, 
и= ро'ждшися на земли`, да'ръ принесла'ся _е=си` ны'нjь 
_е=му`, и=сполня'ющи _о=те'ческое w=бjьща'нiе, въ 
бж\ственнjьмъ же хра'мjь, jа='кw су'щw бж\ственный хра'мъ, 
w\т младе'нства чи'стjь, со свjьща'ми свjь'тлыми w\тдана` 
бы'вши, jа=ви'лася _е=си` прiя'телище непристу'пнагw и= 
бж\ственнагw свjь'та, вели'ко вои'стинну предше'ствiе твое`, 
_е=ди'на бг~оневjь'сто и= приснодв~о.

%<Сла'ва, и= ны'нjь, то'йже.%>

%<По в~-й каfi'смjь, сjьда'ленъ, гла'съ и= подо'бенъ 
то'йже:%>

%<Х%>ра'мъ бж~iй, многоче'стный черто'гъ, въ хра'мъ 
бж~iй со свjьща'ми свjь'тлыми, съ весе'лiемъ всели'тися 
происхо'дитъ: и= ра'дуется w= не'й заха'рiа, зря` jа=вле'нiе 
jа='снw свяще'нныхъ пр\орw'къ и=сполня'емо, и= весели'тся, 
и= предпра'зднственный пое'тъ гла'съ: ра'дость 
провозвjьща'етъ происхожде'нiе твое`, _о=трокови'це 
дв~ома'ти.

%<Сла'ва, и= ны'нjь, то'йже:%>

%<Канw'нъ предпра'зднства со i=рмосо'мъ на s~: и= 
ст~ы'хъ _о='ба канw'на, на и~. Канw'нъ предпра'зднства, 
_е=гw'же краегране'сiе, по%> (с. 349) %<а=лфави'ту, до 
седмы'я пjь'сни. Подо'бно же и= _о=сма'я своя^ стiхи`. 
Девя'тая же i=w'сифово.%>

%<Гла'съ д~. Пjь'снь а~. I=рмо'съ:%>

%<W\т%>ве'рзу о_у=ста` моя^, и= напо'лнятся дх~а, и= 
сло'во w\тры'гну цр~и'цjь мт~ри, и= jа=влю'ся свjь'тлw 
торжеству'я, и= воспою` ра'дуяся тоя` чудеса`.

%<С%>т~ы'хъ во ст~а^я, всест~а'я, и= непоро'чная 
всели'тися происхо'дитъ, прест~а'гw бг~а jа='кw да бу'детъ 
хра'мъ w=свяще'нъ: и= то'й предтеку'тъ дjь^вы _о=трокови^цы.

%<С%>овjь'тъ превjь'чный превjь'чнагw бг~а на'шегw во 
и=сполне'нiе гряде'тъ, предгряду'щей ти` воспита'тися во 
ст~а^я ст~ы'хъ, сло'ва въ жили'ще, _о=трокови'це 
всенепоро'чная.

%<Р%>оди'телiе бж\ственнiи, тя` бж~iю роди'тельницу 
хотя'щу бы'ти, вво'дятъ воспита'тися во ст~а^я ст~ы'хъ: 
моли'тву, _е='юже моля'хуся, w=бjьща'нiе и=сполня'ютъ, 
преч\стая.

%<О_у=%>крjьпи`, вл\дчце, не'мощь се'рдца моегw`, и= 
о_у=тверди` страстьми` коле'блемое: jа='кw да вjь'рою тя` и= 
любо'вiю о_у=блажа'ю, приснобл~же'нную и= всенепоро'чную.

%<И='нъ канw'нъ прп\дбнагw григо'рiа, гла'съ и~. 
Творе'нiе i=w'сифа.%>

%<Пjь'снь а~. I=рмо'съ:%>

%<К%>олесницегони'теля фараw'ня погрузи`, чудотворя'й 
и=ногда` мwv"се'йскiй же'злъ, кр\сто_обра'знw порази'въ, и= 
раздjьли'въ мо'ре, i=и~ля же бjьглеца`, пjьшехо'дца спасе`, 
пjь'снь бг~ови воспjьва'юща.

%<О_у=%>мерщвле'нную сластьми` тjьлесе`, смире'нную мою` 
ду'шу твои'ми моли'твами w=живи`, блаже'нне григо'рiе: 
жи'знь бо ны'нjь прiя'лъ _е=си` нестарjь'ющуюся, 
о_у=мертви'въ, jа=`же на земли`, о_у='ды, прп\дбне, 
по'стническими пw'двиги.

%<О_у=%>держа'въ сла^сти тjьл_е'сныя о_у=ма` чистото'ю, 
и=зъ млада'гw, _о='ч~е, во'зраста _о=рга'нъ дх~а бы'лъ 
_е=си`, тогw` дjь^йства свjь'тлw прiе'мля, и= бг~ови'денъ 
познава'яся.

%<Ж%>ела'нiемъ бж\ственнымъ пло'ти жела^нiя о_у=вяди'лъ 
_е=си`, (с. 350) и= тебjь` самому`, блаже'нне, w=бручи'лъ 
_е=си` супру'жницу чистоту`, и=зъ нея'же ча^да тебjь` 
роди'шася, вся^ добродjь'т_ели, присносла'вне, ча'до тя` 
бж~iе содjь'ловающыя.

%<Бг~оро'диченъ:%>

%<W\т%> земли` до нб~съ дося'жущи лjь'ствица нб\сная, 
_е='юже бг~ъ сло'во земны^мъ сни'де, благослове'нная 
пречи'стая, несказа'нное чу'до, недомы'сленное видjь'нiе, 
спаси` къ тебjь` прибjьга'ющыя.

%<И='нъ канw'нъ ст~а'гw про'кла, гла'съ а~. Творе'нiе 
fеофа'ново.%>

%<Пjь'снь а~. I=рмо'съ:%>

%<Т%>воя` побjьди'тельная десни'ца бг~олjь'пнw въ 
крjь'пости просла'вися: та' бо, безсме'ртне, jа='кw 
всемогу'щая, проти^вныя сотре`, i=и~льтянwмъ пу'ть глубины` 
новосодjь'лавшая.

%<Д%>jья'нiемъ же и= сло'вомъ и='стиннымъ, разу'мныхъ 
а=рха'гг~лwвъ бы'въ со_обра'зенъ, бг~опрiя'тне, и= съ ни'ми 
престо'лу предстоя` ч\стны'я тр\оцы, ю='же, про'кле, моли` 
спасти` на'съ.

%<С%>топа'мъ послjь'дуя jа='вjь златоу'стагw, 
всебл~же'нне и= приснопа'мятне, тогw'же бж\ственное 
свяще'нства, _о='ч~е, w=дjья'нiе, jа='кw наслjь'дiе взя'лъ 
_е=си` _о=те'ческое, достосла'вне.

%<Д%>ре'вле бг~а на зе'млю, и=са'iи вопiю'щу дх~омъ, 
прiити`, несто'рiй о_у=мовре'днw w=болгу'яй воплоще'нiе, w\т 
теб_е`, треблаже'нне, собо'рнjь низверга'ется.

%<Бг~оро'диченъ:%>

%<С%>ловесы` бг~одохнове'нными стра'шное w\т дв~ы 
о_у=ясни'лъ _е=си` воплоще'нiе сло'ва бг~а на'шегw, и= бц\ду 
сiю` проповjь'давъ, догма'тwмъ всему'дрымъ а=п\слwвъ 
послjь'дуя.

%<Пjь'снь г~. I=рмо'съ:%>

%<Т%>воя^ пjьсносло'вцы, бц\де, живы'й и= незави'стный 
и=сто'чниче, ли'къ себjь` совоку'пльшыя духо'внw 
о_у=тверди`, въ бж\ственнjьй твое'й сла'вjь вjьнц_е'въ 
сла'вы сподо'би. (с. 351)

%<Н%>ачина'ющыя _о=трокови^цы дjь^вы, свjьщы` нося'щыя 
свjь'тлw, бу'дущее подпису'ютъ: и=зъ нея' бо роди'тся 
просвjьще'нiе зна'нiя, рjьша'щее пре'лести w=мраче'нiе.

%<Р%>евну'ющи дре'вле бг~ому'дреннw, а='нна моли'тву 
и=сполня'етъ, и= тебе` привозлага'етъ ст~и'лищу, 
всенепоро'чная, свяще'ннjьйшее зача'тiе и=мjь'ти хотя'щу и= 
рождество`.

%<С%>о'лнце простре` лучы`, зря` _о='блакъ свjь'тлый 
простира'емь, ма'нiемъ бж\ственнымъ, вну'трь во ст~а^я, и=зъ 
нея'же w=дожди'тъ w=ставле'нiе w=ляденjь'вшымъ страстьми`.

%<W=%>божа'етъ мя` бг~ъ, всели'вся въ тя` за 
милосе'рдiе, всенепоро'чная ч\стая, о_у=кра'дена снjь'дiю 
пре'жде ле'стiю sмiи'ною: и= тли`, нетлjь'нiя па'ки пи'щу 
воздае'тъ.

%<И='нъ. I=рмо'съ:%>

%<Н%>б\снагw кру'га верхотво'рче, гд\си, и= цр~кве 
зижди'телю, ты` мене` о_у=тверди` въ любви` твое'й, жела'нiй 
кра'ю, вjь'рныхъ о_у=твержде'нiе, _е=ди'не чл~вjьколю'бче.

%<Д%>обродjь'телей на го'ру восте'къ, прп\дбне, во 
мра'къ видjь'нiя вше'лъ _е=си`, и= разумjь'въ _е=ли'кw 
вмjьсти'лъ _е=си` непости'жнаго _е=стество'мъ, просвjьще'нiя 
и=спо'лненъ, _о='ч~е, бы'въ.

%<Р%>ожде'нный въ верте'пjь за земны'хъ и=збавле'нiе, 
дре'вле тя` въ верте'пjь, всебл~же'нне, живу'ща, свjь'томъ 
w=зари` небе'снымъ, jа='кw па'vла, свjьтоза'рна показу'я 
тя`, _о='ч~е григо'рiе.

%<Н%>б\сная две'рь, хр\сто'ва преч\стая мт~и, прилw'ги 
тя` де'мwнскими w=кружа'ема, _о='ч~е, впери`, и= мо'щна 
крjь'постiю на ни'хъ содjь'ла дх~а бл~года'тiю.

%<Бг~оро'диченъ:%>

%<Р%>а'дуйся, _е=ди'на ро'ждшая вся'ческихъ гд\са: 
ра'дуйся, жи'знь человjь'кwмъ и=схода'таившая: ра'дуйся, 
w=сjьне'нная и= несjько'мая горо`, вjь'рныхъ 
о_у=твержде'нiе: ра'дуйся, всенепоро'чная.

%<И='нъ. I=рмо'съ:%>

%<_Е=%>ди'не вjь'дый человjь'ческагw существа` не'мощь, 
и= ми'лостивнw (с. 352) въ не` воwбра'жся, препоя'ши мя` съ 
высоты` си'лою, _е='же вопи'ти тебjь`, ст~ы'й: 
w=душевле'нный хра'ме, неизрече'нныя сла'вы твоея`, 
чл~вjьколю'бче.

%<С%>вjь'тъ и=зъ свjь'та бг~ови'днw, всебл~же'нне, 
прiе'мъ, цр~кве свjь'тъ бы'лъ _е=си`. тjь'мже и= свjь'тъ 
тебjь` бж\ственный возсiя` разу'мнw, jа='коже _е='сть 
пи'сано, и='мже просвjьща'емь, пою'щыя w=заря'еши па'мять 
твою`.

%<В%>оструби'въ догма'тwвъ гро'момъ, jа='кw стjь'ны 
низложи'лъ _е=си` i=ерiхw'нскiя _е=ресе'й де'рзwсти вся^, и= 
вw'инства, и= w=долjь'нiя побjь'ду возста'вилъ _е=си`, 
воплоще'нiе бж~iе, _е='же w\т дв~ы, проповjь'давъ jа='снw.

%<И=%>сто'чнику му'дрости приложи'въ о_у=ста` твоя^, 
бг~опрiя'тне, и= дх~о'вныя поче'рплъ _е=си` му'дрости, 
про'кле, бж~е'ств_енныя во'ды, му^тныя потопи'въ рjь'ки, 
всебл~же'нне, несто'рi_ева безбw'жная мнjь^нiя.

%<Бг~оро'диченъ:%>

%<И='%>же горjь` _о=ц~у` _е=диноро'дный сн~ъ 
неизрече'ннw сразумjьва'емь, _е=диноро'дный и=зъ теб_е` 
до'лjь, преч\стая, па'че вины` и= ра'зума роди'ся, и= 
w=божа'етъ человjь'ка, преч\стая вл\дчце бц\де: тjь'мже тя` 
сла'вимъ.

%<Конда'къ григо'рiа, гла'съ г~:%>

%<С%>вjь'тлое тя` со'лнце цр~ковь познава'етъ, 
добродjь'телей красота'ми, и= и=сцjьле'нiй луча'ми, всjь'хъ 
просвjьща'я, хр\сто'въ о_у=го'дниче. тjь'мже пра'зднуемъ 
честну'ю па'мять твою`, и= почита'емъ по'двиги твоя^, 
всебл~же'нне _о='ч~е, прему'дре григо'рiе.

%<Конда'къ про'кла, гла'съ д~. Подо'бенъ: Jа=%>ви'лся 
_е=си`:

%<Д%>осто'йнw дне'сь торжеству'етъ, всjь'хъ градw'въ 
честнjь'йшiй вои'стинну въ честно'мъ преставле'нiи твое'мъ, 
_о='ч~е _о=тц_е'въ про'кле му'дре.

%<Сjьда'ленъ григо'рiа, гла'съ д~. Подо'бенъ: С%>ко'рw 
предвари`:

%<Б%>ж\ственною свjь'тлостiю w=заря'емь, мра'къ 
и=згна'лъ _е=си` душетлjь'нныхъ страсте'й, григо'рiе 
прему'дре, взя'тся къ (с. 353) безстра'стiя чистjь'йшей 
высотjь`, возсiя'лъ _е=си` пресла'внw врачева'нiй зари^, 
всели'вся въ незаходи'мый свjь'тъ цр\ствiя хр\сто'ва.

%<Сла'ва, про'кла, гла'съ г~. Подо'бенъ: Б%>ж\ственныя 
вjь'ры:

%<Б%>ж\ственный бы'въ священнопроповjь'дникъ, 
бж\ственнымъ о_у=че'нiемъ цр~ковь w=богаща'я, тайноучи'телю 
всехва'льне, и= бц\ду дв~у преч\стую проповjь'далъ _е=си`, 
и= несто'рiа посрами'лъ _е=си`. тjь'мже вси` чти'мъ вjь'рнw 
па'мять твою`, прося'ще прiя'ти ве'лiю ми'лость.

%<И= ны'нjь, предпра'зднства, гла'съ а~. По\д: К%>а'мени 
запеча'тану:

%<В%>осхвали'те дjь^вы, ма'т_ери предпра'зднуйте, лю'дiе 
славосло'вите, свяще'нницы благослови'те преч\стую мт~рь 
бж~iю: пло'тiю бо младе'нствующи пре'жде во хра'мъ 
принесе'ся, jа='кw хра'мъ бж~iй ст~jь'йшiй. тjь'мже, 
пра'здникъ соверша'юще духо'вный, воспое'мъ ю=`, jа='кw 
предста'тельницу ро'да человjь'ческагw.

%<Пjь'снь д~. I=рмо'съ:%>

%<Н%>еизслjь'дный бж~iй совjь'тъ, _е='же w\т дв~ы 
воплоще'нiя теб_е` вы'шнягw, пр\оро'къ а=вваку'мъ 
о_у=смотря'я, зовя'ше: сла'ва си'лjь твое'й, гд\си.

%<С%>вяще'ннiи провозвjьсти'ша я=зы'цы, тебе`, ч\стая, 
бы'ти село` невмjьсти'магw _е=стества`. сегw` ра'ди тя` 
ли'цы дjь'вственнiи провожда'ютъ, свjьщы` нося'ще во ст~а^я.

%<С%>ла'ву взя'тъ i=wакi'мъ со а='нною, ходя'ще и= 
нося'ще тя` съ весе'лiемъ, во ст~ы'й хра'мъ, хра'ме бж~iй 
прест~ы'й, ч\стая и= всенепоро'чная вл\дчце.

%<Р%>азрjьша'ется и=зрече'нiе прароди'тельное: се' бо 
процвjьте` лоза`, jа='же гро'здъ нетлjь'нный на'мъ 
плодоно'ситъ, вiно` нося'щiй весе'лiя конц_е'мъ.

%<_Е=%>ди'ну тя` всенепоро'чную содjь'тель сло'во 
w=брjь'тъ, всели'ся во твое` чре'во, содjьва'я на'ше 
спасе'нiе бл~года'тiю преч\стая, за неизглаго'ланную 
ми'лость. (с. 354)

%<И='нъ. I=рмо'съ:%>

%<Т%>ы` моя` крjь'пость, гд\си, ты` моя` и= си'ла, ты` 
мо'й бг~ъ, ты` мое` ра'дованiе, не w=ста'вль нjь'дра 
_о='ч~а, и= на'шу нищету` посjьти'въ. тjь'мъ съ пр\оро'комъ 
а=вваку'момъ зову' ти: си'лjь твое'й сла'ва, чл~вjьколю'бче.

%<Н%>а'съ ра'ди стра'ннымъ соше'ствiемъ бы'въ, 
григо'рiе, стра'ненъ благосты'нею, тебе` _е=гw` ра'ди 
стра'нна ви'дjьвъ, w\т _о=те'чества бы'вша прiя'тъ, и= 
бж\ственна наслjь'дника своегw` ца'рства добродjь'тельми 
о_у=кра'шена содjь'ла.

%<З%>а хр\ста` на'съ ра'ди младе'нствовавшаго, и= 
_о='трока, прп\дбне, бы'вша, _о=трокw'въ о_у=чи'лищу вда'лъ 
_е=си` тебе` сама'го, младе'нецъ sло'бою, бг~ому'дре 
_о='ч~е, бы'въ: и= бж\ственнымъ смире'нiемъ вра'жiю sло'бу 
смири'лъ _е=си`, бл~же'нне григо'рiе.

%<Т%>у'чами твои'хъ сле'зъ, _о='ч~е григо'рiе, jа='коже 
росо'ю бж~е'ственною напая'емь, вся'ку возрасти'лъ _е=си` 
добродjь'тель, вся'кое благопло'дiе пра'вды процвjь'лъ 
_е=си`, jа='кw дре'во плодоно'сное при и=схо'дищахъ во'дъ 
насажде'нъ соверше'ннагw по'стничества.

%<Бг~оро'диченъ:%>

%<М%>т~и бж~iя бл~гослове'нная всенепоро'чная, души` 
моея` jа='звы и=сцjьли`, сла^сти о_у=толи` плотскi^я, 
w=мраче'нное ср\дце мое` просвjьти`, о_у=мири` о_у='мъ мо'й, 
и= вся'кагw вре'да и= вра'жiихъ мя` напа'стей и=зба'ви.

%<И='нъ. I=рмо'съ:%>

%<Г%>о'ру тя`, бл~года'тiю бж~iею приwсjьне'нную, 
прозорли'выма а=вваку'мъ о_у=смотри'въ _о=чи'ма, и=зъ теб_е` 
и=зы'ти i=и~леву провозглаша'ше ст~о'му, во спасе'нiе на'ше 
и= w=бновле'нiе.

%<Г%>лагw'лъ вjьща^нiя, и= догма'тwвъ благогла'сный 
о_у=че'нiй твои'хъ гро'мъ, цр~ковь бж~iю му'дрw веселя'тъ, 
_е=ретi'ческое w\тго'нятъ свирjь'пство, священноявле'нне 
про'кле всесла'вне.

%<Jа='%>коже зла'то _о=гне'мъ, свяще'ннjьйше, 
воздержа'нiемъ (с. 355) честно'е тjь'ло твое` w=чи'стивъ, 
му'дре, красно` показа'лъ _е=си` творцу`. сегw` ра'ди тебjь` 
w=дjья'нiя сщ~е'нства вjь'чнw дарова`.

%<З%>на'нiе бж\ственное навы'къ, бы'въ jа='кw i=ера'рхъ 
свяще'нный, благопода'тнw про'чее всjь^мъ препо'далъ _е=си` 
просвjьще'нiе, и= бж\ств_енныя свjь'тлwсти, во спасе'нiе 
ду'шъ, достосла'вне.

%<Бг~оро'диченъ:%>

%<О_у='%>гль бж\ственный во о_у=тро'бjь, всенепоро'чная, 
прiе'мши па'че о_у=ма`, не w=пали'лася _е=си` и='стиннw: 
купина' бо и=здале'че _о=бра'знw твое` рж\ство` 
проwбразова`, во спасе'нiе на'ше и= w=бновле'нiе.

%<Пjь'снь _е~. I=рмо'съ:%>

%<О_у=%>жасо'шася вся'ч_еская w= бж\ственнjьй сла'вjь 
твое'й: ты' бо, неискусобра'чная дв~о, и=мjь'ла _е=си` во 
о_у=тро'бjь надъ всjь'ми бг~а, и= родила` _е=си` 
безлjь'тнаго сн~а, всjь^мъ воспjьва'ющымъ тя` ми'ръ 
подава'ющая.

%<_О='%>блацы да воска'плютъ пра'вду дне'сь, jа='кw на 
нб~си' бо простира'ется бж\ственный _о='блакъ во хра'мjь 
бж~iи, и='же ка'плетъ сла'дость, всю` го'ресть ду'шъ на'шихъ 
и=з\ъе'млющу.

%<С%>тра'нно твое` зача'тiе, стра'нно твое` рж\ство`, 
стра'нно твое` происхожде'нiе, дв~о, _е='же вну'трь, 
святи'лища введе'нiе, стра^нна и= пресла^вна твоя^, сло'во 
превосходя'щя и= помышле'нiе, преч\стая.

%<В%>сю` тебе` w=святи` дх~ъ всест~ы'й, вну'трь хра'ма 
пребыва'ющу, и= пита'ему пи'щею нб\сною, невjь'сто _о='ч~а 
прекра'сная: сегw` ра'ди была` _е=си` и= сло'ва 
роди'тельница.

%<К%>ъ тебjь` мою` всю` наде'жду, _о=трокови'це, 
полага'я, къ щедро'тамъ твои^мъ прибjьга'ю: вре'да 
де'мwнскагw jа=ви` неприча'стну па'дшую ду'шу мою`, и= 
и=знемо'гшую сласте'й потопле'ньми.

%<И='нъ. I=рмо'съ:%>

%<В%>ску'ю мя` w\три'нулъ _е=си` w\т лица` твоегw`, 
свjь'те незаходи'мый, и= покры'ла мя` _е='сть чужда'я тма` 
_о=кая'ннаго, но w=брати' мя, и= къ свjь'ту за'повjьдей 
твои'хъ пути^ моя^ напра'ви, молю'ся. (с. 356)

%<Д%>jь'ланiемъ словесе` лоза` показа'лся _е=си` 
плодоно'сна, прп\дбне, добродjь'телей зрjь^лыя и= 
велича'йшыя принося'щая гро'зды, спасе'нiя вiно` духо'вное 
точа'щыя, _о='ч~е, и= вjь'рныхъ сердца` веселя'щее.

%<С%>ла'вный ри'мъ, _о='ч~е, w\т восто'ка тя` 
свjьти'льника незаходи'ма прiе'мъ вjь'рою, просвjьти'ся 
честны'ми твои'ми дарова^нiи: хр\ста' бо и=мjь'лъ _е=си` въ 
души`, jа='кw свjь'тъ, ви'дящыя тя`, _о='ч~е, w=заря'юща.

%<П%>олзя'щаго sмi'я и= наблюда'ющаго твою` пя'ту, 
григо'рiе, бо'дростiю бж\ственною въ путе'хъ жи'зни ходя`, 
jа='кw бж~iй о_у=го'дникъ, jа='кw за'повjьдей хр\сто'выхъ 
дjь'латель, о_у=мертви'лъ _е=си` си'лою дх~а.

%<Бг~оро'диченъ:%>

%<П%>редста'тельнице мi'ра, мт~и приснодв~о, ты' мя 
w=корми`, и= путево'дстви мя` на пра'вый пу'ть, и= напра'ви 
къ пра'вды стезя'мъ пра^вымъ помышле'нiе мое`, души` 
ш_е'ствiя и=справля'ющи.

%<И='нъ. I=рмо'съ:%>

%<П%>росвjьти'вый сiя'нiемъ прише'ствiя твоегw`, 
хр\сте`, и= w=свjьти'вый кр\сто'мъ твои'мъ мi'ра концы`, 
сердца` просвjьти` свjь'томъ твоегw` бг~оразу'мiя, 
правосла'внw пою'щихъ тя`.

%<С%>вjьтоно'сенъ, jа='кw свjьти'льникъ, всеблаже'нне, 
бы'въ, бж\ственныя цр~кве jа=ви'лся _е=си` побо'рникъ: и= 
бж~iя о_у=ясни'лъ _е=си`, _е='же и=зъ дв~ы всест~ы'я, 
рж\ство` невра'щное, сла'вне.

%<В%>оплоще'нiе бж~iе и=зъ дв~ы сла'вное, догма'тwвъ въ 
пра'щу вложи'въ, jа='кw и=ноплеме'нника голiа'fа, низложи'лъ 
_е=си` несто'рiевъ свирjь'пый нра'въ, jа='кw дре'вле 
бж\ственный дв~дъ.

%<П%>а'vловыми о_у=ч_е'нiи сы'й и=спо'лненъ, и= тогw` 
видjь^нiя о_у=зрjь'въ, всеизбра'нне, _е=лiссе'й вторы'й 
показа'вся, ма'стiю бж\ственною, свяще'нствомъ пома'занъ 
та'инственнw.

%<Бг~оро'диченъ:%>

%<Н%>и смуще'нiя, ни смjьше'нiя во о_у=тро'бjь прiя'тъ 
дв~ы, (с. 357) бг~ъ пло'тiю происходя`: но _е='же бjь`, 
пребы'сть, бг~ъ и= чл~вjь'къ, невра'щнw дjь^йствы 
jа=вля'емь.

%<Пjь'снь s~. I=рмо'съ:%>

%<Б%>ж\ственное сiе` и= всечестно'е соверша'юще 
пра'зднество, бг~ому'дрiи, бг~ома'тере, прiиди'те, рука'ми 
воспле'щимъ, w\т нея` ро'ждшагося бг~а сла'вимъ.

%<О_у=%>крjь'пльшеся бж\ственною благода'тiю, 
бж\ственныя дв~ы роди'телiе, сiю` jа='кw непоро'чную 
голуби'цу, во ст~а^я воспита'тися любо'вiю возлага'ютъ.

%<Т%>ебjь`, хотя'щей прiима'ти свjь'тъ, и=зъ свjь'та 
происходя'щiй, свjьщы` вжига'юще _о=трокови^цы, ч\стая, 
предхо'дятъ свjьтови'днw къ бж\ственному хра'му, 
ликовству'юще.

%<П%>олна` сла'вы пала'та, вели'кое пр\оро'кwвъ 
w=глаше'нiе, пр\сто'лъ ст~ы'й вну'трь ст~а^я вво'дится, 
цр~ю` всjь'хъ гото'вящися.

%<П%>ою` твое`, _о=трокови'це, зача'тiе, пою` твое` и= 
неизрече'нное рж\ство`, пою` и= покро'въ тво'й, и='мже 
вре'да вся'кагw и=збавля'емся, къ твоему` w=ти'шiю 
прибjьга'ющiи.

%<И='нъ. I=рмо'съ:%>

%<W=%>чи'сти мя`, сп~се, мнw'га бо беззакw'нiя моя^, и= 
и=зъ глубины` sw'лъ возведи`, молю'ся: къ тебjь' бо 
возопи'хъ, и= о_у=слы'ши мя`, бж~е спасе'нiя моегw`.

%<М%>а'нiемъ, _е='же къ бг~у, w=божа'емь, свяще'ннjьйше, 
видjь^нiи та'инственными и= бж\ственными w=сiя^нiи, jа='кw 
пр\оро'къ бж\ственный, jа='кw бж~iй о_у=го'дникъ, 
сподо'бился _е=си` бж~iя благода'ти.

%<М%>олчали'вw твою` жи'знь соверши'лъ _е=си`, 
бг~одохнове'нне, мяте'жей жите'йскихъ jа=ви'лся _е=си` 
бо'льшiй, и= страсте'й вы'шшiй, и= земли` всея` стра'ненъ же 
и= пришле'цъ.

%<Jа='%>кw зерца'ло чи'стое, бж\ственною заре'ю 
w=богати'лся _е=си`, jа='кw сосу'дъ свяще'нный, хра'мъ 
о_у=краси'лъ _е=си`, го'рнюю, григо'рiе, и= перворо'дныхъ 
цр~ковь просвjьти'лъ _е=си`. (с. 358)

%<Бг~оро'диченъ:%>

%<М%>арi'е, ч\стая пала'та цр~е'ва, бы'вша мя` 
разбо'йникwмъ нечи'стый верте'пъ, моли'твами твои'ми 
w=чи'стивши, и=зъ теб_е` ро'ждшемуся хра'мъ свя'тъ покажи`.

%<И='нъ. I=рмо'съ:%>

%<W=%>бы'де на'съ послjь'дняя бе'здна, нjь'сть 
и=збавля'яй, вмjьни'хомся jа='кw _о='вцы заколе'нiя, спаси` 
лю'ди твоя^, бж~е на'шъ: ты' бо крjь'пость немощству'ющихъ 
и= и=справле'нiе.

%<W=%>быше'дшыя, jа='кw sвjь'ри, w\тгна'лъ _е=си` 
_е=ресе'й w\т ста'да хр\сто'ва побо'рники жезло'мъ 
разу'мнымъ твои'хъ о_у=че'нiй, про'кле бл~же'нне, къ 
па'ствjь же правосла'вiя па'ству и=спра'вилъ _е=си`.

%<Jа='%>кw и='нъ ковче'гъ, цр~кви хр\сто'вjь тjь'ло 
всебл~же'ннагw златоу'ста вда'лъ _е=си` твои'ми, про'кле, 
поуче'ньми, и= возвесели'лъ _е=си` правосла'вныхъ ли'ки 
прису'тствiемъ _е=гw`.

%<Н%>а вели'кое возше'дъ сjьда'лище, прп\дбне, 
велича'йшими и=справл_е'нiи о_у=краси'лъ _е=си` то'е 
бг~олjь'пнw. тjь'мже соше'дшеся благохва'лимъ тя`, 
а=рхiере'е, великому'дренне про'кле сла'вне.

%<Бг~оро'диченъ:%>

%<Jа=%>ви'лася _е=си` херувi'мwвъ, бг~облагода'тная 
дв~о, преиму'щи, на ра'мjьхъ бо носи'ма тjь'ми, ч\стая, 
w=б\ъя^тiи твои'ми носи'ла _е=си`. тjь'мже тя` при'снw, 
бц\де, вси` сла'вимъ.

%<Конда'къ предпра'зднства, гла'съ д~. Подо'бенъ: 
Jа=%>ви'лся _е=си`:

%<В%>есе'лiя дне'сь вселе'нная и=спо'лнися вся`, въ 
благознамени'томъ пра'здницjь бц\ды, зову'ще: та` _е='сть 
сjь'нь нб\сная.

%<I='косъ:%>

%<И='%>же всjь'хъ творе'цъ, созда'тель и= вл\дка, 
неизрече'ннымъ бл~гоутро'бiемъ приклони'выйся, _е=ди'нjьмъ 
чл~вjьколю'бiемъ свои'мъ, _е=го'же свои'ми о_у=стро'и 
рука'ми, ви'дjьвъ па'дша, о_у=ще'дри, и= возста'вити сего` 
благоволи`, зда'нiе бж\ственнjьйшее, и= и=стоще'нiемъ 
свои'мъ, jа='кw бла'гъ _е=стество'мъ (с. 359) и= ми'лостивъ. 
тjь'мъ марi'ю хода'таицу прiе'млетъ, и= jа='кw дв~у и= 
ч\стую та'инства, и=зъ нея` на'ше _е=стество` носи'ти 
восхотjь`: та` _е='сть сjь'нь нб\сная.

%<Пjь'снь з~. I=рмо'съ:%>

%<Н%>е послужи'ша тва'ри бг~ому'дрiи па'че созда'вшагw, 
но _о='гненное преще'нiе му'жески попра'вше, ра'довахуся 
пою'ще: препjь'тый _о=ц~_е'въ гд\сь и= бг~ъ, благослове'нъ 
_е=си`.

%<С%>вjьтоно'сное тя` jа='кw со'лнце прiе'млетъ хра'мъ 
ст~ы'й, вну'трь сiя'ющу зарю` конц_е'мъ спасе'нiя, ч\стая, 
хра'мъ бы'ти и=му'щую сн~а бж~iя, дв~о.

%<Р%>ука'ми вси` воспле'щемъ, и=збавле'нiя нося'щую 
_о='бразы неискусобра'чную ви'дяще: руко'ю бо а='гг~ловою 
пита'ется, нб\сный хлjь'бъ на'мъ jа='кw хотя'щу неизрече'ннw 
породи'ти.

%<Д%>у'шы вся^ пра'ведныхъ подз_е'мныя благовjьсти'ша 
тя`, голуби'це злата'я, поко'й нося'щу пото'па разу'мнагw 
проявля'ютъ, и= во ст~ы'хъ ст~а^я благоче'стнw 
ликовству'ющу.

%<Jа='%>кw красна`, кра'снаго родила` _е=си`, нелjь'поту 
на'шу возвраща'ющаго въ пе'рвый _о='бразъ, _о=трокови'це 
всенепоро'чная. _е=му'же и= пое'мъ: _о=тц_е'въ гд\сь и= бг~ъ 
бл~гослове'нъ _е=си`.

%<И='нъ. I=рмо'съ:%>

%<Б%>ж~iя снисхожде'нiя _о='гнь о_у=стыдjь'ся къ 
вавv"лw'нjь и=ногда`, сегw` ра'ди _о='троцы въ пещи` 
ра'дованною ного'ю, jа='кw во цвjь'тницjь лику'юще, поя'ху: 
бл~гослове'нъ _е=си`, бж~е _о=т_е'цъ на'шихъ.

%<С%>ле'зъ пролiя'ньми грjьха` _о='гнь погаси'лъ _е=си`, 
безстра'стiя же во'ду, и= врачева'нiй чи'стое пи'во 
пjьснопою'щымъ то'чиши, григо'рiе: бл~гослове'нъ бг~ъ 
_о=т_е'цъ на'шихъ.

%<П%>ла'менною колесни'цею, честны'я любве` 
соверше'нiемъ носи'мь, къ высотjь` возше'лъ _е=си`, въ 
не'йже стяжа'лъ _е=си` твое`, бг~ому'дре, житiе`, зовы'й: 
бл~гослове'нъ бг~ъ _о=т_е'цъ на'шихъ.

%<С%>трасте'й о_у=спи'лъ _е=си` треволн_е'нiя 
бо'дренными стоя'ньми: о_у=сну'въ же сно'мъ пра'веднымъ 
подо'бнw, къ свjь'ту (с. 360) преше'лъ _е=си` невече'рнему, 
зовы'й: бл~гослове'нъ бг~ъ _о=т_е'цъ на'шихъ.

%<Бг~оро'диченъ:%>

%<М%>е'ртва бы'вша грjьхо'мъ и= погиба'юща, жи'знь 
ро'ждшая, чи'стая дв~о, w=живи` и= спаси' мя, и= гее'нны 
и=схити` пою'щаго: бл~гослове'нъ бг~ъ _о=т_е'цъ на'шихъ.

%<И='нъ. I=рмо'съ:%>

%<Т%>ебе` о_у='мную, бц\де, пе'щь, разсмотря'емъ, 
вjь'рнiи, jа='коже бо _о='троки спасе` три` превозноси'мый, 
мi'ръ w=бнови` во чре'вjь твое'мъ всецjь'лъ, хва'льный 
_о=тц_е'въ бг~ъ и= препросла'вленъ.

%<Т%>jь'ло и= о_у='мъ и= ду'шу w=чи'стивъ w\тя'тiемъ 
страсте'й, i=ера'рше про'кле му'дре, w\тту'ду 
догма'тствовалъ _е=си`, тjь'ло и= ду'шу и= о_у='мъ w\т дв~ы 
ро'ждшагwся бг~а, кромjь` премjьне'нiя, за _е='же спасти' 
ны, прiе'мшагw.

%<Т%>ы` ко хр\сту` стяжа'въ, свя'те, дерзнове'нiе, на 
земли` хва'лящымъ пjьснопjь'сненнw па'мять твою` сла'вную, 
вся'кихъ напа'стей и=зба'витися моли`, хва'льнаго пою'щымъ 
бг~а пресла'внаго.

%<_О='%>гнь разу'мный въ помышле'нiихъ вже'гъ твои'хъ, 
хвра'стную и= гнилу'ю sлочести'вагw несто'рiа _е='ресь 
попали'лъ _е=си`. тjь'мже ти` мо'лимся: хвра^стныя на'шя 
сла^сти, _е='же къ бг~у, мольба'ми твои'ми поже'гъ, 
w=чи'сти, сла'вне.

%<Бг~оро'диченъ:%>

%<Н%>о'сиши бг~а, пло'тiю w=бложе'на, на w=б\ъя'тiихъ 
твои'хъ, ч\стая, jа='коже пр\сто'лъ херувi'мскiй, нося'щаго 
вся^ глаго'ломъ си'лы своея`, _е=му'же пjьснопое'мъ, 
веселя'щеся: препjь'тый _о=тц_е'въ бж~е и= 
препросла'вленный, бл~гослове'нъ _е=си`.

%<Пjь'снь и~. I=рмо'съ:%>

%<С%>лы'ши, _о=трокови'це, дв~о ч\стая, да рече'тъ 
о_у='бw гаврiи'лъ, совjь'тъ вы'шнягw дре'внiй и='стинный, 
бу'ди къ прiя'тiю гото'ва бж~iю: тобо'ю бо невмjьсти'мый, съ 
человjь'ки поживе`. тjь'мъ и= ра'дуяся вопiю`: 
благослови'те, вся^ дjьла` гд\сня, гд\са. (с. 361)

%<С%>лы'ши и= разумjь'й, ста'рче му'дрый, заха'рiи 
а='нна глаго'летъ, совjь'томъ бж\ственнымъ: ю='же и='мамъ, 
_о=трокови'цу ч\стую, до'блественною душе'ю прiими`: тоя' бо 
ра'ди бу'детъ и=збавле'нiе. и= въ хра'мъ ст~ы'й введи` сiю`, 
вопiя`: благослови'те, вся^ дjьла` гд\сня, гд\са.

%<Б%>л~гослове'нъ _е=ди'нъ гд\сь, возопи` свяще'нникъ: 
жи'зни вхо'ды ны'нjь о_у=казу'ютъ jа='вjь, на'мъ 
w=б\ъяви'вше, въ ню'же хо'щетъ всели'тися, бг~овмjьсти'мую 
пала'ту, хр\сто'съ, цр~ь вся'ческихъ. _е=му'же вопiе'тъ вся` 
земля`: благослови'те, вся^ дjьла` гд\сня, гд\са.

%<С%>е`, ста'рче мудрjь'йше, а='нна рече` 
бл~гоговjь'йнw, добрjь'йшую _о=трокови'цу, ю='же даде` мнjь` 
бг~ъ, свjь'тлw прiими`, и= пр\оро'чествуй _е=ди'ну хотя'щую 
въ ве'щи произнести` проповjь'данiя. съ ни'миже вопiе'ши 
пр\оро'чески: благослови'те, вся^ дjьла` гд\сня, гд\са.

%<Н%>ы'нjь позна'хъ, же'но, jа='вственнjьйше, разу'мнw 
рече` ста'рецъ, дре'во возраста'етъ посредjь` хра'ма, _е='же 
процвjьте'тъ су'щнw бж\ственный пло'дъ, въ ра'й вводя'щiй, 
снjь'дiю и=згна^нныя тлjь'нiя, вопiю'щыя ра'достiю: 
бл~гослови'те, вся^ дjьла` гд\сня, гд\са.

%<Г%>лагw'лъ неизрече'нныхъ о_у=че'нiй, твоя` душа`, 
_о=трокови'це ч\стая, jа='вjь бу'детъ, ста'рецъ рече` 
jа='снw, въ бж\ственный се'й, дв~о, всели'шися хра'мъ: 
а='гг~ломъ бо пита'ема, совjь'та а='гг~ла вели'кагw роди'ши, 
_е=му'же пое'мъ: бл~гослови'те, вся^ дjьла` гд\сня, гд\са.

%<Г%>ла'съ ти` пое'мъ, _о=трокови'це ч\стая, ра'достнw 
гаврiи'ловъ: ра'дуйся, всjь'хъ вина` _е=ди'на ра'дости: 
ра'дуйся, ду'шъ w=чище'нiе, jа='кw ро'ждшая и=збавле'нiе 
на'ше, и= возда'нiе пjьснопою'щихъ тому`: благослови'те, 
вся^ дjьла` гд\сня, гд\са.

%<И='нъ. I=рмо'съ:%>

%<С%>едмери'цею пе'щь халде'йскiй мучи'тель 
бг~очести^вымъ неи'стовнw (с. 362) разжже`, си'лою же 
лу'чшею спас_е'ны сiя^ ви'дjьвъ, творцу` и= и=зба'вителю 
вопiя'ше: _о='троцы, бл~гослови'те, свяще'нницы, воспо'йте, 
лю'дiе, превозноси'те во вся^ вjь'ки.

%<Т%>вои'ми къ бг~у мольба'ми терпjьли'внw дjь'я, 
прiя'лъ _е=си`, всебл~же'нне, вjь'рою проси'мое: но'щiю бо 
спя'щу, jа=ви'вся тебjь` а='гг~лъ, ме'чь пла'менный вдаде`, 
стра^сти се'рдца w\тсjька'ющь, и= _о=гне'мъ тя` 
невеще'ственнымъ w=чища'ющь, и= сла'вою просвjьща'ющь 
неизрече'ннw.

%<В%>сесвjь'тлое jа='кw со'лнце, разу'мнw возсiя'лъ 
_е=си` свjь'томъ добродjь'телей свjьтоза'рнw, григо'рiе, 
чуде'съ же сiя'ньми w=заря'я всю` зе'млю, и= просвjьща'я 
бл~гоче'стнw пjьснопою'щыя: дjь'ти, благослови'те, 
свяще'нницы, воспо'йте, лю'дiе, превозноси'те хр\ста` во 
вjь'ки.

%<А='%>гг~льскагw пjьснопjь'нiя слы'шавъ, григо'рiе, 
_е=ще` ходя` въ ме'ртвеннjьмъ твое'мъ тjьлеси`, w\т негw'же 
чу^вствiя твоя^ душ_е'вная jа='вjь наслади'въ, и= 
бг~ови'денъ и= свjьтоза'ренъ позна'лся _е=си`, зовя` 
вл\дцjь: дjь'ти, благослови'те, свяще'нницы, воспо'йте, 
лю'дiе, превозноси'те _е=го` во вjь'ки.

%<Бг~оро'диченъ:%>

%<С%>удiю` и= гд\са па'че сло'ва ро'ждшая, того`, jа='кw 
сн~а твоего`, всест~а'я, о_у=моли`, въ ча'съ суда`, 
w=сужде'нiя и= _о=гня`, и= тмы` несвjь'тлыя, и= скре'жета 
зубw'въ и=зба'вити вjь'рою благоче'стнw пjьснопою'щыя: 
свяще'нницы, воспо'йте, лю'дiе, превозноси'те _е=го` во 
вjь'ки.

%<И='нъ. I=рмо'съ:%>

%<В%>ъ пещи` _о='троцы i=и~левы, jа='коже въ горни'лjь, 
добро'тою бл~гоче'стiя чистjь'е зла'та блеща'хуся, 
гл~го'люще: бл~гослови'те вся^ дjьла` гд\сня гд\са, по'йте 
и= превозноси'те во вся^ вjь'ки.

%<Jа='%>кw въ горни'лjь свjьтоза'рнjьмъ, всесла'вне, 
чистото'ю стра^сти плотскi^я w=чи'стивъ, jа='кw зла'то, 
всjь^мъ возсiя'лъ _е=си`, воспjьва'я: вся^ дjьла`, гд\са 
по'йте, и= превозноси'те _е=го` во вjь'ки. (с. 363)

%<_О=%>рга'номъ, блаже'нне, честна'гw твоегw` я=зы'ка, 
о_у=краша'ема вjьща'нiемъ цр~ковь бж~iя, на земли` 
спаси'тельное низше'ствiе воспjьва'етъ, всjь^мъ глася'щи 
jа='снw, и= вопiю'щи: тя` превозно'симъ, хр\сте`, во вся^ 
вjь'ки.

%<Г%>у'сль бж\ственная jа=ви'лся _е=си` и='стиннw, 
вjьща'нiе возглаша'ющая вjь'рою прiе'млющымъ бж~iе _е='же къ 
на'мъ, спаси'тельное воплоще'нiе, про'кле _о='ч~е блаже'нне, 
вjь'рою зовы'й: гд\са по'йте, дjьла`, и= превозноси'те 
_е=го` во вjь'ки.

%<Бг~оро'диченъ:%>

%<С%>охрани'въ зна'м_енiя твоегw`, дв~о, дjь'вства 
невре'дна вл\дка, про'йде бг~ъ и=зъ теб_е` па'че смы'сла, во 
_е='же спасти` вопiю'щыя: гд\са по'йте, и= превозноси'те 
_е=го` во вjь'ки.

%<Пjь'снь f~. I=рмо'съ:%>

%<В%>ся'къ земноро'дный да взыгра'ется, дх~омъ 
просвjьща'емь, да торжеству'етъ же безпло'тныхъ о_у=мw'въ 
_е=стество`, почита'ющее свяще'нное торжество` бг~ома'тере, 
и= да вопiе'тъ: ра'дуйся, всеблаже'нная бц\де, ч\стая 
приснодв~о.

%<С%>е` бж~iя гора` ст~а'я со свjьща'ми свjь'тлыми 
вну'трь во ст~а^я ше'ствуетъ, w\т нея'же ка'мень 
w\тсjьче'тся, и= тр_е'бища и= кумi'ры де'мwнскiя и=стни'тъ, 
человjь'ки же са^мыя содjь'лаетъ хра'мы и= честна^я 
_о=би'т_елища.

%<К%>ля'тся бг~ъ, и= ны'нjь и=спо'лни, w\т колjь'на 
i=у'дова на'мъ да'въ приснодв~у, _е=я'же чре'во дре'во 
возрасти'тъ жи'зни, смертоно'сныя снjь'ди и=збавля'ющее, 
паде'нiю пи'щею подни'кшыя, и= о_у=кра'д_енныя пре'лестiю 
sмiи'ною.

%<О_у=%>сты^ свjь'тлыми а='нна возопи` въ хра'мjь бж~iи, 
тебjь` привозлага'ю, ю='же мнjь` да'лъ _е=си` _о=трокови'цу, 
_w вл\дко! и=зъ нея'же за милосе'рдiе неизглаго'ланное, 
плотоно'сецъ jа=ви'вся, спасе'ши мi'ръ, _е=го'же созда'лъ 
_е=си`, возвели'чивъ ю=`, jа='кw мт~рь твою`.

%<С%>е` w=зари'ся де'нь спасе'нiя су'щымъ въ нощи` 
лю'тыхъ: (с. 364) две'рь нб\сная, хра'ма дв_е'ри w\тве'рзши, 
со свjьща'ми вхо'дитъ вну'трь во ст~а^я, w\т ст~ы'я 
пита'тися си'лы, ст~о'е бг~а вселе'нiе.

%<П%>росвjьти`, ч\стая, души` моея` _о='чи, свjь'тъ 
ро'ждшая, да не пости'гнетъ мя` грjьхо'вная тма` 
глубоча'йшая, ниже` глубина` да покры'етъ мя` w\тча'янiя: но 
сама' мя спаси`, и= w=корми` ко приста'нищу бж\ственнагw 
хотjь'нiя.

%<И='нъ. I=рмо'съ:%>

%<О_у=%>страши'ся вся'къ слу'хъ неизрече'нна бж~iя 
снизхожде'нiя, jа='кw вы'шнiй во'лею сни'де да'же и= до 
пло'ти, w\т дв~и'ческагw чре'ва бы'въ чл~вjь'къ. тjь'мже 
пречи'стую бц\ду, вjь'рнiи, велича'емъ.

%<П%>w'ты по'стническими грjьха` о_у=гаси'лъ _е=си` 
о_у='глiе, и= съ нб~се` jа='вjь _о=гня` въ ви'дjь благода'ть 
прiя'лъ _е=си`, не попаля'ющую, му'дре, но па'че 
w=роша'ющую, и= крjь'постiю тя` си'льна на стра^сти 
показу'ющую.

%<Jа='%>кw ши'покъ, въ по'стническихъ, _о='ч~е, 
процвjь'лъ _е=си` о_у=до'лiихъ, григо'рiе, и= jа='кw крi'нъ 
благово'нный. сегw` ра'ди то'чиши мv'ро благово'нное, твоя^ 
кw'сти _о=би'льнw о_у=ха'ютъ жи'знь: по'лны бо лани^ты 
твоя^, jа='кw ча'ши а=рwма'тъ, показа'шася.

%<Д%>не'сь съ на'ми собо'ръ по'стникwвъ и= прп\дбныхъ 
весели'тся, патрiа'рхwвъ и= пр\оро'кwвъ, въ па'мяти твое'й, 
блаже'нне, спра'зднуютъ на'мъ а=п\сли и= мч~ницы: съ ни'миже 
помина'й чту'щихъ тя` вjь'рнw, досточу'дне.

%<Р%>а'ка, и=дjь'же честно'е и= многострада'льное тjь'ло 
твое` лежи'тъ, чуде'съ благода'ть на'мъ и=сточа'етъ, _о='ч~е 
григо'рiе, w=свяща'ющи на'шя ду'шы и= тjьлеса`, 
w=богати'вшихся тобо'ю, и= предста'теля и= те'пла тя` 
засту'пника и=му'щихъ.

%<Бг~оро'диченъ:%>

%<Г%>ла'съ тебjь` гаврiи'ловъ вjь'рнiи ра'достнw 
провjьщава'емъ: ра'дуйся, раю`, жи'зни дре'во прозя'бшiй. 
ра'дуйся, рjьше'нiе кля'твы, мч~никwвъ вjьнча'нiе, 
прп\дбныхъ похвало`, и= человjь'кwвъ благочести'выхъ 
о_у=твержде'нiе. (с. 365)

%<И='нъ. I=рмо'съ:%>

%<_О='%>бразъ чи'стагw рождества` твоегw` _о=гнепали'мая 
купина` показа` неwпа'льная: и= ны'нjь на на'съ напа'стей 
свирjь'пjьющую о_у=гаси'ти, мо'лимся, пе'щь, да тя`, бц\де, 
непреста'ннw велича'емъ.

%<_О='%>бразы и= сjь^ни мимоте'къ, и= и='стиннw хр\ста` 
разумjь'въ, породи'вся ба'нею креще'нiя, свяще'нникъ же 
пома'занъ свяще'ннjьйшiй, тjь'мже и= бц\ду того` ро'ждшую 
проповjь'далъ _е=си`.

%<Н%>ра'вы свящ_е'нныя и= догма'ты златоу'стагw, 
блаже'нне, впе'рсилъ _е=си`, ре'вность же _е=гw` свяще'нную 
вjь'ры, и=зры'гнулъ _е=си` догма'тwвъ твои'хъ пучи'ну, 
_е=ресе'й пото'ки и=зсуша'ющую благода'тiю.

%<О_у=%>ста'ви свяще'нными твои'ми моли'твами 
воздвиза'емое на ны` смуще'нiе, и= w\тжени` напа'стей 
w=мраче'нiе, и= человjь^къ всjь'хъ w=sлобле'нiе, jа='кw 
и=мjь'я дерзнове'нiе ко вл\дцjь и= бг~у на'шему.

%<Бг~оро'диченъ:%>

%<_W%> па'че о_у=ма` чуде'съ твои'хъ! бж~iе бо сло'во, 
пло'ть бы'вшее, _е=ди'на родила` _е=си` преесте'ственнw, 
мт~и дв~о, вся'ч_еская бж\ственнымъ хотjь'нiемъ му'дрjь 
содержа'щаго, и= w=кормля'юща, и= соблюда'юща.

%<Свjьти'ленъ, григо'рiа. Подо'бенъ: О_у=%>ченикw'мъ 
зря'щымъ:

%<С%>т~ы'ни хра'мъ бы'лъ _е=си` i=ера'рше, по 
бж\ственному же прича'стiю, ны'нjь бо'гъ быва'еши, и= рая` 
граждани'нъ, въ не'мже напитава'ешися невозбра'ннw дре'ва 
зна'нiя и= нетлjь'нныя сла'вы, па'мять творя`, григо'рiе 
му'дре, w= и=`же w\т любве` вjь'рою хва'лящихъ тя`, 
свяще'нный _о='ч~е.

%<Сла'ва, и= ны'нjь, предпра'зднства. Подо'бенъ: 
Ж%>_ены` о_у=слы'шите:

%<Д%>е'нь предпра'зднственный, хра'мъ приво'дитъ ны'нjь, 
пречи'стымъ введе'нiемъ бц\ды марi'и, ю='же пою'тъ а='гг~ли 
и= человjь'цы о_у=блажа'ютъ, дjь^вы же провожда'ютъ, свjьщы` 
нося'ще и= и=гра'юще, въ хра'мъ гд\сень. (с. 366)

%<На стiхо'внjь стiхи^ры, гла'съ а~. Подо'бенъ: 
Н%>б\сныхъ чинw'въ:

%<П%>рiиди'те, вjь'рнiи, соше'дшеся, пjь'сньми почти'мъ, 
* w\т мт~ре непло'дныя пресла'внw ро'ждшуюся, * 
бг~оневjь'стную мт~рь творца`: * и= съ дjь'вами же и= 
свjьща'ми пред\ъусря'щемъ ю=`, * въ хра'мъ входя'щу во 
ст~а^я.

%<Стi'хъ: П%>риведу'тся цр~ю` дjь^вы въ слjь'дъ _е=я`: 
и='скр_еннiя _е=я` приведу'тся тебjь`.

%<Jа='%>коже цвjь'ты разли^чныя собра'вше * w\т 
разу'мныхъ цвjьтникw'въ дх~а слове'съ, * похва^льныя вjьнцы` 
ра'достнw дв~jь и=сплете'мъ, * и= предпра'зднственный да'ръ 
_е='й * досто'йнw принесе'мъ.

%<Стi'хъ: П%>риведу'тся въ весе'лiи и= ра'дованiи. 
введу'тся въ хра'мъ цр~е'въ.

%<Д%>а о_у=гото'вятся дв_е'ри хра'ма гд\сня, * и= да 
w\тве'рзутся: и= до'мъ сла'вы, * и= _е=ди'ну превы'шшую 
нб~съ, * па'че о_у=ма` бы'вшую, * да прiе'млютъ ра'дующеся, 
* и= хр\ста` сп~са да воспою'тъ.

%<Сла'ва, и= ны'нjь, гла'съ то'йже. Геw'ргiа 
нiкомiдi'йскагw:%>

%<Д%>а ра'дуется дне'сь нб~о свы'ше, и= _о='блацы 
весе'лiе да кропя'тъ, w= sjьлw` пресла'вныхъ вели'чiихъ бг~а 
на'шегw: се' бо две'рь, на восто'ки зря'щая, ро'ждшися w\т 
непло'дове безпло'дныя, по w=бjьтова'нiю, и= бг~у w=свяще'на 
бы'вши въ жили'ще, дне'сь въ хра'мъ, jа='кw непоро'чное 
приноше'нiе, приво'дится. да ра'дуется дв~дъ, бряца'я въ 
гу'сли: приведу'тся (рече`) цр~ю` дjь^вы въ слjь'дъ _е=я`, 
бли^жняя _е=я` приведу'тся вну'трь ски'нiи бж~iя, вну'трь 
w=чисти'лища _е=гw`, воспита'тися въ жили'ще, пре'жде вjь^къ 
w\т _о=ц~а` нетлjь'ннw ро'ждшагwся, во спасе'нiе ду'шъ 
на'шихъ.

%<На лiтургi'и, Бл~ж_е'нна предпра'зднства, пjь'снь г~ 
и= s~. Прокi'менъ, гла'съ а~: О_у=%>ста` моя^ возглаго'лютъ 
прему'дрость: %<Стi'хъ: О_у=%>слы'шите сiя^, вси` jа=зы'цы: 
%<А=п\слъ дне`, и= о_у='трешнiй подъ зача'ло.%> (с. 367) 
Т%<а'же ст~а'гw, ко _е=вре'_емъ, зача'ло ти~_i. А=ллилу'iа, 
гла'съ в~: О_у=%>ста` пра'веднагw поуча'тся прему'дрости: 
%<Стi'хъ: З%>ако'нъ бг~а _е=гw` въ се'рдцjь _е=гw`. 
%<_Е=v\глiе дне`, и= о_у='трешнее подъ зача'ло, и= свята'гw, 
i=wа'нна, зача'ло л~s. Прича'стенъ: В%>ъ па'мять 
вjь'чную:


