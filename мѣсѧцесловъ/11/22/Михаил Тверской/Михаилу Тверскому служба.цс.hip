<::лат>    OCR:

<::рус>    Библиотека святоотеческой литературы

<::лат>    http://orthlib.ru

<::слав>

%<Мjь'сяца тогw'же въ к~в-й де'нь.%>

%<Слу'жба ст~а'гw благовjь'рнагw вели'кагw кня'зя 
мiхаи'ла jа=росла'вича тферска'гw.%>

%<На вели'цjьй вече'рни. Б%>лаже'нъ му'жъ. %<На Г%>д\си, 
воззва'хъ, %<стiхи^ры, гла'съ в~. Подо'бенъ: К%>i'ими 
похва'льными вjьнцы`:

%<К%>i'ими похва'льными вjьнцы^ о_у=вязе'мъ честну'ю 
главу` твою`, и= всеч\стно'е тjь'ло твое` и= бг~оизбра'нное, 
прiи'мша заколе'нiе непра'ведное, въ чистотjь` воспита'нное 
житiе`, и= цjьлому'дрое и=зво'лилъ _е=си`, нетлjь'ннагw 
житiя` мужеу'мнымъ смы'сломъ вра'жiю держа'ву разруши'лъ 
_е=си`, и= бж~iимъ посо'бiемъ, подая` на'мъ ве'лiю ми'лость.

%<К%>i'ими пjь'сненными похвала'ми соста'вимъ пра'здникъ 
ч\стенъ бг~ому'драгw мiхаи'ла, и='же хр\ста` ра'ди w=ста'ви 
тлjь'нную сла'ву земну'ю, и= сосу'дъ че'стенъ jа=ви'ся 
ст~а'гw дх~а; sвjьзда` свjьтоно'сная возсiя` въ рwссi'и, 
w=заря'ющая вся^ концы`, и= jа='кw же'ртва непоро'чна, 
принесе'ся хр\сту`, _е=му'же прилjь'жнw мо'лится, дарова'ти 
на'мъ ми'ръ и= ве'лiю ми'лость.

%<К%>i'ими пjь'нiя пjь'сньми тебе`, мiхаи'ле, 
возвели'чимъ; _е=го'же хр\сто'съ па'че _е=стества` 
возвели'чивъ, и= непобjьди'ма во бранjь'хъ показа`, 
свjьтоза'рное твое` лице` просвjьща'емо па'че со'лнца и= въ 
бж~iю си'лу w=болче'нъ, _е=гw'же о_у=че'нiю послjь'довалъ 
_е=си`, беззакw'ннымъ пло'ть твою` пре'далъ _е=си`, и= 
претерпjь'лъ _е=си` л_е'стныя гнjь'вы, за любо'вь 
созда'вшагw тя`.

%<А='ще нjь'сть лiтi'и. И='ны стiхи^ры, гла'съ и~. По\д: 
_W%> пресла'внагw чудесе`!

%<Jа='%>кw вои'стинну бж\ственная и= честна'я возсiя'вши 
па'мять твоя` рwссi'йскимъ страна'мъ дне'сь, сла'вный 
мiхаи'ле, ца'рскагw ко'рене ст~а'я _о='трасль, хр\ста` 
возлюби'въ, _е=гw'же ра'ди непра'ведное заколе'нiе 
претерпjь'лъ _е=си`. тjь'мъ моли`, бл~же'нне, дарова'ти 
душа'мъ на'шымъ w=чище'нiе согрjьше'нiй, ми'ръ и= ве'лiю 
ми'лость.

%<Р%>а'дуются человjь'цы ра'достiю дне'сь, и= да пое'тъ 
лику'ющи бж\ственными пjь'сньми цр~ковь хр\сто'ва, хва'лящи 
блаже'ннаго кня'зя же и= мч~ника: хр\ста' бо ра'ди, jа='кw 
преходя'щее ца'рство земно'е возненави'дjьвша, гд\са сп~са 
w\т души` возлюби'вша, и= непра'веднw о_у=бi'йство 
претерпjь'вша, ника'коже проти'вящася закала'ющему, и= 
мо'лится спасти'ся душа'мъ на'шымъ.

%<В%>ъ нб\сныя _о=би'т_ели jа='кw на колесни'цjь 
возше'лъ _е=си`, твое'ю кро'вiю w=червлени'въ w=дjья'нiе, 
jа='кw а='гнецъ непра'веднw заколе'нiе прiя'лъ _е=си` w\т 
врага` кавгады'я, sлjь` живо'тъ сво'й и=спрове'ргшагw, 
соблюди` гра'дъ се'й и= цр~ковь твою` w\т вра'жiя 
нападе'нiя, благочестна'я лjь'торасле, блаже'нный мiхаи'ле, 
му'чениче преслову'щiй, те'плый засту'пниче рwссi'йскiя 
земли`, и= всjь^мъ страна'мъ о_у=твержде'нiе: но мо'лимъ 
тя`, моли'ся, свя'те, безъ вре'да сохрани'ти _о=те'чество 
твое`, и= спасти'ся душа'мъ на'шымъ.

%<Сла'ва, гла'съ s~:%>

%<В%>озсiя` дне'сь, jа='кw со'лнце, страстоте'рпца 
па'мять, вjь^рныя созыва'ющи на весе'лiе та'йнw. 
хвала'ми, jа='кw цвjь^ты кра'сными, вjьнцы` спле'тше 
златоза'рны, къ честнjь'й _е=гw` главjь` принесе'мъ, 
глаго'люще: ра'дуйся, свjь'тлая sвjьздо` мы'сленныя тве'рди, 
и= те'плый засту'пниче гра'ду на'шему: ра'дуйся, 
поспjь'шниче су'щымъ въ бjьда'хъ, и= тве'рдое w=гражде'нiе 
къ тебjь` притека'ющымъ: ра'дуйся, побjь'ды соверши'въ 
по'двигъ и= вjьне'цъ прiи'мъ w\т хр\ста` бг~а. _е=го'же 
моли` прилjь'жнw, пребл~же'нне мiхаи'ле, наро'ду на'шему 
ми'ръ и= здра'вiе пода'ти, и= на проти^вныя побjь'ду, и= 
гра'дъ тво'й невреди'мь сохрани'ти моли'твами твои'ми, и= 
спасти'ся душа'мъ на'шымъ.

%<И= ны'нjь, пра'здника, гла'съ s~: Д%>не'сь собо'ры 
вjь'рныхъ соше'дшеся:

%<Вхо'дъ. Прокi'менъ дне`. И= чт_е'нiя.%>

%<Пр\оро'чества и=са'iина чте'нiе.%>

[Глава` м~г] %<Т%>а'кw гл~го'летъ гд\сь: вси` 
jа=зы'цы собра'шася вку'пjь, и= соберу'тся кня'зи w\т ни'хъ: 
кто` возвjьсти'тъ сiя^ въ ни'хъ; и=ли` jа=`же w\т нача'ла, 
кто` слы^шана сотвори'тъ ва'мъ; да приведу'тъ свидjь'тели 
своя^ и= w=правдя'тся, и= да о_у=слы'шатъ, и= да реку'тъ 
и='стину. Бу'дите ми` свидjь'тели, и= а='зъ свидjь'тель, 
глаго'летъ гд\сь бг~ъ, и= _о='трокъ, _е=го'же и=збра'хъ, да 
позна'ете и= вjь'руете ми`, и= разумjь'ете, jа='кw а='зъ 
_е='смь: пре'жде мен_е` не бы'сть и='нъ бо'гъ и= по мнjь` не 
бу'детъ. А='зъ _е='смь бг~ъ, и= нjь'сть ра'звjь мен_е` 
спаса'яй. А='зъ возвjьсти'хъ и= спасо'хъ, о_у=ничижи'хъ, и= 
не бjь` въ ва'съ чу'ждiй. Вы` мнjь` свидjь'тели, и= а='зъ 
гд\сь бг~ъ: и= _е=ще` w\т нача'ла а='зъ _е='смь, и= нjь'сть 
w\т ру'къ мои'хъ и=збавля'яй. сотворю`, и= кто` w\тврати'тъ 
то`; Си'це гл~го'летъ гд\сь бг~ъ, и=збавля'яй ва'съ ст~ы'й 
i=и~левъ.

%<Прему'дрости соломw'ни чте'нiе.%>

[Глава` г~] %<П%>ра'ведныхъ ду'шы въ руцjь` бж~iей, и= 
не прико'снется и='хъ му'ка. Непщева'ни бы'ша во _о=чесjь'хъ 
безу'мныхъ о_у=мре'ти, и= вмjьни'ся w=sлобле'нiе 
и=схо'дъ и='хъ: и= _е='же w\т на'съ ше'ствiе, сокруше'нiе, 
_о=ни' же су'ть въ ми'рjь. И='бо предъ лице'мъ 
человjь'ческимъ а='ще и= му'ку прiи'мутъ, о_у=пова'нiе и='хъ 
безсме'ртiя и=спо'лнено, и= вма'лjь нака'зани бы'вше, 
вели'кими благодjь'тельствовани бу'дутъ, jа='кw бг~ъ 
и=скуси` я=`, и= w=брjь'те и=`хъ достw'йны себjь`. Jа='кw 
зла'то въ горни'лjь и=скуси` и=`хъ, и= jа='кw всепло'дiе 
же'ртвенное прiя'тъ я=`. И= во вре'мя посjьще'нiя и='хъ 
возсiя'ютъ, и= jа='кw и='скры по сте'блiю потеку'тъ. Су'дятъ 
jа=зы'кwмъ, и= w=блада'ютъ людьми`, и= воцр~и'тся гд\сь въ 
ни'хъ во вjь'ки. Надjь'ющiися на'нь разумjь'ютъ и='стину, и= 
вjь'рнiи въ любви` пребу'дутъ _е=му`: jа='кw бл~года'ть и= 
ми'лость въ преподо'бныхъ _е=гw`, и= посjьще'нiе во 
и=збра'нныхъ _е=гw`.

%<Прему'дрости соломw'ни чте'нiе.%>

[Глава` д~] %<П%>ра'ведникъ, а='ще пости'гнетъ 
сконча'тися, въ поко'и бу'детъ. Ста'рость бо честна` не 
многолjь'тна, ниже` въ числjь` лjь'тъ и=счита'ется: сjьди'на 
же _е='сть му'дрость человjь'кwмъ, и= во'зрастъ ста'рости, 
житiе` нескве'рное. Благоуго'денъ бг~ови бы'въ, возлю'бленъ 
бы'сть, и= живы'й посредjь` грjь^шникъ преста'вленъ бы'сть. 
Восхище'нъ бы'сть, да не sло'ба и=змjьни'тъ ра'зума _е=гw`, 
и=ли` ле'сть прельсти'тъ ду'шу _е=гw`. Раче'нiе бо sло'бы 
помрача'етъ дw'брая, и= паре'нiе по'хоти премjьня'етъ 
о_у='мъ неsло'бивъ. Сконча'вся вма'лjь, и=спо'лни лjь^та 
дw'лга: о_у=го'дна бо бjь` гд\севи душа` _е=гw`: сегw` ра'ди 
потща'ся w\т среды` лука'вствiя: лю'дiе же ви'дjьвше, и= не 
разумjь'вше, ниже` поло'жше въ помышле'нiи таково'е: jа='кw 
благода'ть и= ми'лость въ преподо'бныхъ _е=гw`, и= 
посjьще'нiе во и=збра'нныхъ _е=гw`.

%<А='ще настоя'тель и=зво'литъ пjь'ти лiтi'ю: стiхи^ры, 
пи'саны на Г%>д\си, воззва'хъ %<другi^я.%>

%<Сла'ва, гла'съ и~. Jа='%>кw вои'стинну бж\ственная и= 
честна'я:

%<И= ны'нjь, пра'здника.%>

%<На стiхо'внjь стiхи^ры пра'здника. Сла'ва, ст~а'гw, 
гла'съ и~:%>

%<П%>рiиди'те, восхва'лимъ чудотво'рца и= мч~ника, 
зако'ннw пострада'вшаго, побjь'ждшаго сопроти'внаго врага`, 
ны'нjь бо свjь'тлw о_у=кра'шенъ предстои'тъ хр\сту` 
ра'дуяся. тjь'мъ и= мы` пjь'сньми па'мять _е=гw` ве'селw 
любо'вiю похва'лимъ, вопiю'ще: ра'дуйся, вселе'нныя 
засту'пниче, и= побори'телю на враги`: ра'дуйся, врачу` 
боля'щихъ, и= де'мwнwвъ прогони'телю: ра'дуйся, чу'дный 
мiхаи'ле, люби'мый хр\сту`: за ны` моли` ст~у'ю тр\оцу, 
о_у=мири'ти мi'ръ и= спасти` ду'шы на'шя.

%<И= ны'нjь, пра'здника, гла'съ и~: П%>о рж\ствjь` 
твое'мъ:

%<Тропа'рь, гла'съ и~:%>

%<В%>озвы'сивъ о_у='мъ тво'й къ бг~у, и= житiя` со 
а='гг~лы возжелjь'лъ _е=си`, тлjь'нную сла'ву земну'ю 
w=ста'вилъ _е=си`, бл~же'нне, и= положи'лъ _е=си` ду'шу 
твою` за лю'ди твоя^, воспрiя'лъ _е=си` вjьне'цъ проти'ву 
трудw'въ твои'хъ, бг~ому'дре мiхаи'ле. моли` хр\ста` бг~а, 
w= чту'щихъ любо'вiю святу'ю па'мять твою`.

%<Сла'ва, и= ны'нjь, пра'здника.%>



%<На о_у='трени, на Б%>г~ъ гд\сь, тропа'рь %<пра'здника, 
два'жды. Сла'ва, ст~а'гw: И= ны'нjь, пра'здника. По пе'рвой 
и= по второ'й каfi'смjь, сjьда'льны пра'здника.%>

%<По полv"еле'и сjьда'ленъ ст~а'гw, гла'съ д~ По\д: 
Jа=%>ви'лся _е=си` дне'сь:

%<Jа=%>ви'ся дне'сь заступле'нiе гра'ду твоему` и= 
лю'демъ, прест~о'е тjь'ло твое` честно'е: _е='же прiи'мши 
цр~ковь бж~iя, весели'тъ сердца` пою'щихъ тя`, мiхаи'ле.

%<Два'жды.%>

%<Сла'ва, и= ны'нjь, бг~оро'диченъ:%>

%<П%>реч\стыя ру'ки твоя^ дв~омт~и, просте'рши, покры'й 
о_у=пова'ющыя на тя`, и= сн~у твоему` зову'щыя: всjь^мъ 
пода'ждь хр\сте`, ми'лwсти твоя^.

%<Та'же чте'мъ w= о_у=бiе'нiи _е=гw`.%>

%<Степ_е'нна, а~-й а=нтiфw'нъ д~-гw гла'са. Прокi'менъ: 
Ч%>естна` предъ гд\семъ сме'рть прп\дбныхъ _е=гw`. %<Стi'хъ: 
Ч%>то` возда'мъ гд\севи w= всjь'хъ, jа=`же воздаде' ми; 
%<В%>ся'кое дыха'нiе: %<_Е=v\глiе луки`, зача'ло р~s. 
_псало'мъ н~.%>

%<Стiхи'ра самогла'сна, гла'съ s~:%>

%<Д%>не'сь вjь'рныхъ собо'ри ли'къ духо'вный 
соста'вльше, въ па'мяти ст~а'гw му'ченика святолjь'пнw 
ликовству'емъ, дне'сь весе'лiемъ просла'вимъ гд\са, 
просла'вльшаго бл~же'ннаго мiхаи'ла, сему` а='бiе 
о_у=чу'вствившеся, дне'сь кла'няющеся чудото'чному _е=гw` 
гро'бу, возопiи'мъ: ра'дуйся, дру'же гд\сень, попра'вый 
sмi'еву главу`: ра'дуйся, по _о=бы'чаю невре'днw _о='бразъ 
сохрани'вый: ра'дуйся, за хр\сто'вы за'пwвjьди о_у=бiе'нiе 
прiе'мый, _е=гw'же тjь'ло по о_у=бiе'нiи на мjь'стjь пу'стjь 
пове'ржено: мно'зи же вjь'рнiи ви'дjьша w\т негw` сто'лпъ 
_о='гненъ w\т земли` до нб~се`: ра'дуйся, цвjь'те 
благово'нный, неувяда'емый рwссi'йскiй. не преста'й моля'ся 
хр\сту` поми'ловати и= спасти` свjьтоно'сную па'мять твою` 
пра'зднующихъ.

%<Канw'нъ пра'здника со i=рмосо'мъ на s~: И= ст~а'гw 
два` канw'на на и~.%>

%<Канw'нъ ст~а'гw.%>

%<Гла'съ и~. Пjь'снь а~. I=рмо'съ:%>

%<П%>jь'снь возсле'мъ, лю'дiе, чу'дному бг~у на'шему, 
свободи'вшему i=и~ля w\т рабо'ты, пjь'снь побjь'дную пою'ще 
и= вопiю'ще: пои'мъ тебjь` _е=ди'ному вл\дцjь.

%<В%>ъ по'мощь тебе`, хр\сте`, призыва'ю, и= дерза'ю 
воспjь'ти страстоте'рпца твоегw` па'мять, о_у=стна'ми 
недосто'йными: вл\дко хр\сте`, о_у=тверди` помышле'нiе, на 
хвалосло'вiе твоегw` о_у=го'дника.

%<Р%>wссi'йское о_у=добре'нiе, и= правовjь'рному наро'ду 
на'шему похвалу` и= крjь'пость, тво'й показа'въ доброу'мный 
смы'слъ, бг~ому'дре мiхаи'ле, досточу'дне.

%<С%>ъ де'рзостiю просiя'лъ _е=си` хр\сто'во о_у=че'нiе 
въ се'рдцы, _е='же положи'ти ду'шу твою` за дру'ги 
твоя^: jа='коже хр\сто'съ за ны` кро'вь свою` пролiя`.

%<Бг~оро'диченъ:%>

%<З%>асту'пнице скорбя'щихъ, спасе'нiя наде'жда 
ненадjь'ющихся, бц\де всепjь'тая, моли` прилjь'жнw 
и=зба'витися на'мъ w\т бjь'дъ.

%<Другi'й канw'нъ ст~а'гw:%>

%<Гла'съ s~. Пjь'снь а~. I=рмо'съ:%>

%<Jа='%>кw по су'ху пjьшеше'ствовавъ i=и~ль, по бе'зднjь 
стопа'ми, гони'теля фараw'на ви'дя потопля'ема, бг~у 
побjь'дную пjь'снь пои'мъ, вопiя'ше.

%<Jа='%>кw по зако'ну ходи'въ, смире'нную му'дрость 
воспрiя'лъ _е=си`, вели'кiй страда'льче, со ст~ы'ми тр\оцjь 
предстоя`, моли'ся w=чище'нiе на'мъ дарова'ти, тебе` 
похваля'ющымъ.

%<Б%>ж\ственное бога'тство и=сцjьле'нiй, и= мv'ро 
благово'нное и=сточа'етъ хра'мъ тво'й, свя'те, въ не'мже 
пое'мъ хр\ста` бг~а, просла'вльшаго тя`.

%<Н%>езаходи'мое сл~нце въ себjь` стяжа'въ хр\ста` бг~а 
на'шего, пресла'вный мiхаи'ле, w=святи' ны, честну'ю па'мять 
твою` почита'ющыя.

%<Бг~оро'диченъ:%>

%<К%>расну` и= и=збра'нну всеч\стую разумjь'въ тя` сн~ъ 
бж~iй, всенепоро'чная, сн~ъ тво'й бы'сть, сы'ны сотвори` 
бл~года'тiю бц\ду тя` чту'щыя.

%<Катава'сiа: С%>пасе` лю'ди чудодjь'йствуяй вл\дка:

%<Пjь'снь г~. I=рмо'съ:%>

%<О_у=%>тверди'ся се'рдце мое` во гд\сjь, вознесе'ся 
ро'гъ мо'й въ бз~jь мое'мъ, разшири'шася на враги` моя^ 
о_у=ста` моя^, возвесели'хся w= спасе'нiи твое'мъ.

%<_О=%>би'телище бы'сть ст~а'гw дх~а твое` ст~о'е 
се'рдце, и='мже не о_у=боя'лся _е=си` непра'веднагw царя` 
jа='рости, страстоте'рпче мiхаи'ле.

%<W\т%> святу'ю боку` бг~ому'дрыя _ксе'нiи, блаже'нне, 
роди'лся _е=си`, съ не'юже тя` блажи'мъ, 
страда'льче прехва'льне, спаси` гра'дъ тво'й, и= лю'ди, 
пою'щыя тя`.

%<З%>аколе'нъ бы'лъ _е=си` w\т непра'ведныхъ твои'хъ 
о_у=бi'йцъ, и= вопiя'лъ _е=си` вл\дцjь хр\сту`: прiими` 
ду'хъ мо'й, вл\дко, на тя' бо о_у=пова'нiе мое` возложи'хъ, 
гд\си.

%<Бг~оро'диченъ:%>

%<Г%>лаго'лы проповjь^дникъ бг~огла'сныхъ и=сполня'ются, 
сего` роди` дв~а но'ваго мл\днца, а=да'ма старjь'йша, и= 
сопресто'льна роди'телю.

%<И='нъ. I=рмо'съ:%>

%<Н%>jь'сть свя'тъ, jа='коже ты`, гд\си бж~е мо'й, 
вознесы'й ро'гъ вjь'рныхъ твои'хъ, бл~же, и= о_у=тверди'вый 
на'съ на ка'мени и=сповjь'данiя твоегw`.

%<В%>есе'лiемъ весели'тся хр\сто'ва цр~ковь въ па'мять 
твою` свя'те, и= творцу` вопiе'тъ: ты` моя`, гд\си, 
крjь'пость, и= прибjь'жище и= о_у=твержде'нiе.

%<Д%>о'бляго вjьне'чника, и= страда'льца хр\сто'ва 
восхва'лимъ свjь'тлw, научи'вшаго на'съ хр\сту` вопи'ти: 
свя'тъ _е=си`, гд\си.

%<Н%>и ца'рства жела'нiе, ни пи'щи наслажде'нiе, ни 
сребра`, ни зла'та возжелjь'въ, но хр\сту` _е=ди'ному 
вопiя'ше: свя'тъ _е=си`, гд\си, и=но'гw бо ра'звjь теб_е` не 
зна'ю.

%<Бг~оро'диченъ:%>

%<И=%>збавля'ющаго человjь'ки преслуша'нiя, и= лю'тагw 
паде'нiя, всему` вино'внаго, ч\стая и= всенепоро'чная, 
родила` _е=си`.

%<Конда'къ пра'здника:%>

%<И= сjьда'ленъ ст~а'гw, гла'съ и~. Подо'бенъ: 
П%>рему'дрости:

%<М%>у'дростiю бж~iею о_у=разумjь'лъ _е=си` мимоходя'щую 
жи'знь, и= w= княже'нiи небре'гъ, но на нб\сное цр\ство 
прите'клъ _е=си`, повину'яся сыновству`, jа='кw _о=вча` 
неsло'биво, безъ пра'вды ноже'мъ закала'емь бы'лъ _е=си`: 
jа='кw бо свирjь'пiи sвjь'рiе, безsло'бива а='гнца безъ 
вины' тя о_у=бива'ху. тjь'мъ и= со а='гг~лы веселя'ся, 
мiхаи'ле свя'те, моли` хр\ста` бг~а, грjьхw'въ w=ставле'нiе 
дарова'ти, чту'щымъ любо'вiю святу'ю па'мять твою`.

%<Два'жды.%>

%<Сла'ва, и= ны'нjь, бг~оро'диченъ:%>

%<Б%>езневjь'стная ч\стая бц\де дв~о, _е=ди'на вjь'рныхъ 
предста'тельнице и= покро'ве, бjь'дъ и= скорбе'й, и= лю'тыхъ 
w=бстоя'нiй вся^ и=зба'ви, на тя` наде'жду, _о=трокови'це, 
и=му'щыя, и= ду'шы на'шя спаси` бж\ственными мольба'ми 
твои'ми.

%<Пjь'снь д~. I=рмо'съ:%>

%<П%>р\оро'къ а=вваку'мъ о_у='мныма _о=чи'ма прови'дjь, 
гд\си, прише'ствiе твое`, тjь'мъ и= вопiя'ше: w\т ю='га 
прiи'детъ бг~ъ. сла'ва си'лjь твое'й, сла'ва снизхожде'нiю 
твоему`.

%<П%>рiи'демъ, бра'тiе, къ честнjь'й ра'цjь во'ина 
хр\сто'ва и= му'ченика мiхаи'ла, и= w=блобыза'емъ 
серде'чными о_у=стна'ми, прiе'млюще неwску^дныя да'ры w\т 
трудополо'жника хр\ста`, и= сп~са ду'шъ на'шихъ.

%<Б%>ж~iимъ про'мысломъ, и= ст~а'гw дх~а дjь'телiю, 
твое` ст~о'е тjь'ло w\т губи'тельныя страны` принесено` 
бы'сть, и=сточа'ющее на'мъ рjь'ки и=сцjьле'нiй, струя'ми 
крове'й твои'хъ, мiхаи'ле.

%<П%>ослjь'довалъ _е=си` хр\сту`, и= му'цjь _е=гw` 
о_у=подо'бился _е=си`, пребл~же'нне бг~оно'се мiхаи'ле, 
пjьвцы` твоя^ сохраня'й, и= гра'дъ на'шъ заступи` w\т 
нахожде'нiя пога'ныхъ, и= w\т всjь'хъ бjь'дъ бг~опрiя'тными 
твои'ми моли'твами.

%<Бг~оро'диченъ:%>

%<П%>росвjьти`, ч\стая, души` моея` _о='чи, свjь'тъ 
роди'вшая, да не пости'гнетъ мене` грjьхо'вная тма` тя'жкая, 
и= глубина` w\тча'янная покры'етъ мя`: но сама' мя спаси`, 
и= напра'ви къ тишинjь` бж\ственнагw хотjь'нiя.

%<И='нъ. I=рмо'съ:%>

%<Х%>р\сто'съ, моя` си'ла, бг~ъ и= гд\сь, честна'я 
цр~ковь бг~олjь'пнw пое'тъ, взыва'ющи w\т смы'сла чи'ста, w= 
гд\сjь пра'зднующи.

%<Б%>л~года'тiю и=змла'да въ вjь'рjь чи'стjь воспита'нъ, 
ча'стыми труды^ и= любо'вiю вл\дцjь послjь'довалъ _е=си`, и= 
наде'ждею _е=гw` льсти'ваго врага` посрами'лъ _е=си`. 

%<В%>рачевство` неистощи'мое ра'ка твоя` показа'ся, 
бл~же'нне, и= приста'нище небу'рное: вси` вjь'рою 
притека'ющiи w=брjьта'емъ w\т sлы'хъ и=збавле'нiе.

%<Л%>юбо'вiю ко хр\сту` привяза'емь, тjь'мъ и= да'ра 
сподо'блься, стра^сти разли^чныя и=сцjьля'ти. сего` ра'ди 
твое` соверша'емъ пра'зднество, бг~ому'дре.

%<Бг~оро'диченъ:%>

%<П%>росвjьти' мя, преч\стая гп\сже`, w=мраче'ннаго 
грjьхо'вными страстьми`, въ тлjь'нiи лежа'ща, моли'твами 
твои'ми свободи`.

%<Пjь'снь _е~. I=рмо'съ:%>

%<Г%>д\си бж~е на'шъ, ми'ръ да'ждь на'мъ, гд\си, бж~е 
на'шъ, стяжи' ны: гд\си, ра'звjь теб_е`, и=но'гw не вjь'мы, 
и='мя твое` и=мену'емъ.

%<Г%>д\си бж~е мо'й, мiхаи'лъ вопiя'ше, ты` о_у='бw, 
гд\си, на'съ ра'ди сме'рти вкуси'лъ _е=си`, и= спа'слъ 
_е=си` ро'дъ человjь'ческiй твое'ю кро'вiю, хр\сте` бж~е.

%<Г%>д\си бж~е мо'й, сподо'би мя` прiя'ти нб\снагw 
селе'нiя, и= сла'вы неизрече'нныя, и= въ тлjь'нныхъ мjь'стw 
нетлjь^нная пода'ждь, вл\дко, вопiя'лъ _е=си`, бг~ови'дче.

%<Т%>езоимени'те вы'шнягw воево'ды, мiхаи'ле, 
_о=гнезра'чнагw, съ ни'мже о_у=моли` хр\ста` пода'ти ми'ръ 
наро'ду на'шему и= о_у=тиши'ти вра^жiя стремл_е'нiя.

%<Бг~оро'диченъ:%>

%<О_у=%>крjьпи`, вл\дчце, сла'вящихъ тя` на проти^вныя 
враги`, jа='кw дв~да на голiа'fа, да тебе` веселя'щеся 
воспjьва'емъ: ра'дуйся, покро'ве ст~ы'й, и= засту'пнице 
ро'да на'шегw.

%<И='нъ. I=рмо'съ:%>

%<Б%>ж~iимъ свjь'томъ твои'мъ, бл~же, о_у='тренюющихъ 
ти` ду'шы любо'вiю w=зари`, молю'ся, тя` вjь'дjьти, сло'ве 
бж~iй, и='стиннаго бг~а, w\т мра'ка грjьхо'внагw взыва'юща.

%<Н%>аста` всечестны'й пра'здникъ, и= свяще'нное 
торжество` мiхаи'ла сла'внагw, нося'щагw на'мъ ра'дость 
вjь'чную, въ не'йже сла'вимъ гд\са просла'вльшаго _е=го`. 

%<Д%>обродjь'телей о_у=кра'шенный благолjь'пiемъ, 
свjь'тлый мiхаи'ле, страда'нiемъ вjьнча'вся, врага' же и= 
@сыновца`{<::рус>племянника или внука, в данном случае 
племянника Георгия Даниловича. Прим. <::лат>orthlib<::слав>} 
посрами'въ, по хр\стjь` прiе'мля заколе'нiе.

%<С%>лы'шано бы'сть во все'мъ мi'рjь честно'е и= 
свяще'нное страда'нiе твое`, и= вся'къ я=зы'къ составля'етъ 
сла'вити хр\ста`, тебе` просла'вльшаго.

%<Бг~оро'диченъ:%>

%<П%>реста` о_у='бw тлjь'нiе, дв~а бо роди` нетлjь'ннw 
бг~а сло'ва, па'че _е=стества` и= сло'ва, дв~а и= по 
рж\ствjь` пребы'вши.

%<Пjь'снь s~. I=рмо'съ:%>

%<Jа='%>коже пр\оро'ка и=зба'вилъ _е=си` и=зъ глубины` 
преиспо'днiя, хр\сте` бж~е, и= мене` w\т грjьхw'въ мои'хъ 
и=зба'ви, jа='кw человjьколю'бецъ, и= о_у=пра'ви живо'тъ 
мо'й, молю'ся.

%<С%>вjь'томъ бл~года'ти w=заря'емь, страстоте'рпче 
му'дре, невозвра'тнw ше'ствовалъ _е=си` путе'мъ, вводя'щимъ 
къ вы'шнему i=ер\сли'му: ст~ы'й бо дх~ъ наста'ви тя`, 
w=бита'яй въ се'рдцjь твое'мъ, мiхаи'ле.

%<Т%>лjь^нная бу'дущими и=змjьни'лъ _е=си`, jа='кw ме'чь 
_о=боюду_о'стръ, воwружи'вся стра'хомъ хр\сто'вымъ, го'рькую 
сме'рть въ ничто'же вмjьни'лъ _е=си`, сла'вы вы'шнiя жела'я.

%<О_у='%>мъ тво'й къ бг~у впери'въ, наде'ждею и= вjь'рою 
о_у=крjьпи'вся, jа='кw во'инъ непобjь'дный, заколе'нiя 
непра'веднагw не о_у=боя'лся _е=си`, му'дре, бг~ови'дче 
мiхаи'ле.

%<Бг~оро'диченъ:%>

%<Т%>ебjь` припа'дающе, гп\сже`, и= вjь'рою 
покланя'ющеся, мо'лимъ тя`: ра'дуйся, бг~облаже'нная дв~о, 
покро'ве и= w=гражде'нiе на'ше, помо'щнице въ бjьда'хъ 
су'щымъ, спаси' ны, не и=му'щыя по'мощи, на тя' бо 
надjь'емся.

%<И='нъ. I=рмо'съ:%>

%<Ж%>ите'йское мо'ре воздвиза'емое зря` напа'стей 
бу'рею, къ ти'хому приста'нищу твоему` прите'къ, вопiю' ти: 
возведи` w\т тли` живо'тъ мо'й, многоми'лостиве.

%<Ж%>итiе` вре'менное презрjь'въ, и= w= княже'нiи 
неради'въ свjь'та сегw`, не воспроти'влься врагу` и= 
сыновцу`: но па'че на гд\са взира'ше мы'слiю.

%<С%>вjь'тлый тво'й пра'здникъ w= соверша'ющихъ, 
бл~же'нне, моли'ся, _о=те'чество твое` сохрани'ти w\т вра^гъ 
ненавjь'тно, и= ми'рно строе'нiе дарова'ти наро'ду на'шему 
моли'твами твои'ми.

%<К%>няже'нiе земно'е, и= ца'рское о_у=краше'нiе 
w=ста'вивъ, воспрiя'лъ _е=си` вjьне'цъ и=зъ бж~iя вл\дчни 
десни'цы, и= со а='гг~лы лику'еши. моли` гд\са за ны`, 
чту'щыя твою` па'мять.

%<Бг~оро'диченъ:%>

%<О_у=%>сты`, и= по'мысломъ, и= се'рдцемъ; преч\стая, 
проповjь'дуемъ тя` веселя'щеся: тобо'ю бо бг~у 
примири'хомся, w\тринове'ннiи преступле'нiемъ пе'рвjье 
пра'_отца.

%<Конда'къ, гла'съ в~. Подо'бенъ: В%>ы'шнихъ и=щя`:

%<В%>ы'шнихъ и=щя`, и= земну'ю сла'ву презрjь'въ, 
цр~ковь бж~iю w=багри'лъ _е=си` твое'ю кро'вiю, за ню'же и= 
пострада'лъ _е=си`, свя'те мiхаи'ле, заколе'нiе непра'ведное 
прiе'мь веселя'ся. тjь'мже со а='гг~лы предстоя` хр\сту` 
бг~у, моли` непреста'ннw за вся^ ны`.

%<I='косъ:%>

%<С%>ла'ву возненави'дjьлъ _е=си` тлjь'нную и= 
мимотеку'щую, и= добродjь'тели jа=ви'лся _е=си` сосу'дъ, 
сла'вне, w\т ю='ности: и= зако'нъ бж~iй w\т души` 
возлюби'въ, и= зрjь'нiе къ жи'зни гряду'щей, w= че'сти 
земнjь'й и= сла'сти небре'гъ, нетлjь'нное цр\ство воспрiя'лъ 
_е=си`: хр\сто'вjь за'повjьди послjь'дуя, положи'лъ _е=си` 
ду'шу твою` за ны`, и= хр\сто'вjь стр\сти о_у=подо'бился 
_е=си` заколе'на въ ре'бра, и= кро'вiю твое'ю и=зба'вилъ 
_е=си' ны пога'ныхъ наше'ствiя и= го'рькiя сме'рти. сегw` 
ра'ди вопiе'мъ ти`: страстоте'рпче мiхаи'ле, со а='гг~лы 
предстоя`, моли'ся за вся^ ны`.

%<Пjь'снь з~. I=рмо'съ:%>

%<Х%>алде'йская пе'щь, _о=гне'мъ распала'емая, 
w=роша'шеся дх~омъ, бж~iимъ предстоя'нiемъ _о='троцы поя'ху: 
бл~гослове'нъ _е=си`, бж~е _о=ц~ъ на'шихъ.

%<В%>ели'чiе на'ше и= похвала`, ты` _е=си`, мiхаи'ле 
бг~ому'дре: тобо'ю бо w\т пога'нскiя рабо'ты свободи'хомся. 
и= ны'нjь моли` за ро'дъ тво'й и= лю'ди, вопiю'щыя: 
бл~гослове'нъ бг~ъ _о=т_е'цъ на'шихъ.

%<Т%>ы` о_у=подо'бился _е=си` мwv"се'ю бг~ови'дцу, 
сокруше'ннымъ се'рдцемъ моля'ся w= ста'дjь твое'мъ, 
и=зба'вити гра'дъ тво'й и= лю'ди w\т вра'жiя рабо'ты, 
вопiю'щыя: бл~гослове'нъ бг~ъ _о=т_е'цъ на'шихъ.

%<В%>сехва'льный гла'съ, и= мольбу` тебjь` возсыла'емъ, 
къ ра'цjь моще'й твои'хъ приходя'ще, бл~же'нне мiхаи'ле: 
проси` ми'ра наро'ду на'шему и= душа'мъ на'шымъ w=ставле'нiя 
грjьхw'въ, пою'щымъ: бл~гослове'нъ бг~ъ _о=т_е'цъ на'шихъ.

%<Бг~оро'диченъ:%>

%<Н%>еиспи'санная мно'гими пр\орw'ки, не свjь'дома же 
бы'сть, дв~о, нб\сными служа'щими бг~у а='гг~лы: ны'нjь же, 
тя` вси` вjь'дуще бц\ду, твоея` тре'буемъ по'мощи и= 
заступле'нiя, бл~гослове'нная.

%<И='нъ. I=рмо'съ:%>

%<Р%>осода'тельну о_у='бw пе'щь содjь'ла а='гг~лъ 
преподw'бнымъ _о=трокw'мъ, халд_е'и же w=паля'ющее велjь'нiе 
бж~iе, мучи'теля о_у=вjьща` вопи'ти: бл~гослове'нъ _е=си`, 
бж~е _о=т_е'цъ на'шихъ.

%<Л%>е'стiю прелука'вагw дре'вле, w=червлена` бы'сть 
земля` кро'вiю а='веля братоубi'йственною руко'ю ка'iна: 
ны'нjь же кро'вiю твое'ю w=кропи'вшися, благоуха'нiя же'ртву 
хр\сту` приноша'етъ, вопiю'щи: бл~гослове'нъ бг~ъ _о=т_е'цъ 
на'шихъ.

%<Б%>ж\ственна и= пресвjь'тлая па'мять твоя`, jа='кw 
не'бо свjьтоза'рно показа'ся, jа='кw со'лнце свjьтоно'сно 
просвjьща'я, безъ сумнjь'нiя хр\сту` вопiю'щыя: 
бл~гослове'нъ _е=си`, бж~е _о=т_е'цъ на'шихъ.

%<К%>то` не о_у=диви'тся, и= кто` не воспое'тъ и= 
просла'витъ вjь'рнw пресла'внаго му'ченика хр\сто'ва 
мiхаи'ла, хр\сто'ва ра'ди смире'нiя возненави'дjьвша 
дiадv'му и= ца'рство;

%<Бг~оро'диченъ:%>

%<Т%>обо'ю на'мъ, дв~о, свjь'тъ возсiя` т_е'мнымъ, и= 
w\тпу'стъ плjьн_е'ннымъ: ты' бо родила` _е=си` зижди'теля 
всjь'хъ бг~а, о_у= негw'же и=спроси`, преч\стая, посла'ти 
вjь^рнымъ ве'лiю ми'лость.

%<Пjь'снь и~. I=рмо'съ:%>

%<П%>окрыва'яй вода'ми превы'спр_енняя своя^, полага'яй 
мо'рю предjь'лъ песо'къ, и= содержа'й вся^, тя` пое'тъ 
со'лнце, тя` сла'витъ луна`, тебjь` прино'ситъ пjь'снь вся` 
тва'рь, jа='кw содjь'телю всjь'хъ во вjь'ки.

%<В%>ъ наро'читый де'нь ст~а'гw преставле'нiя ра'достнw 
пра'зднуемъ, пjь'снь моле'бную хр\сту` возсыла'юще, 
нетлjь'ннымъ вjьнце'мъ вjьнча'вшу тя`, прехва'льне мiхаи'ле: 
проси` на'мъ w=ставле'нiя грjьхw'въ, сла'вящымъ тя` вjь'рнw.

%<П%>охва^льныя цвjь'ты, jа='кw ца'рскiй вjьне'цъ 
бг~ому'дрjьй твое'й главjь` въ па'мять прино'симъ, ю='же 
хр\сто'съ нетлjь'нiемъ вjьнча`, преблаже'нне мiхаи'ле: 
моли'ся w= ста'дjь твое'мъ, и=зба'витися гра'ду твоему` w\т 
вся'кiя бjьды`.

%<Л%>iва'нъ ли го'ру нарече'мъ тя`, бг~ому'драя 
_ксе'нiе, и=ли` фiсw'нъ рjьку`, добрjь'йши сапфi'ра, и= 
ка'менiя честна'гw, блаже'ннаго мiхаи'ла ро'ждшую, и='мже 
просвjьти'ся рwссi'йская страна`, и='же и= мо'лится за на'съ 
ко гд\су;

%<Бг~оро'диченъ:%>

%<Г%>орды'ню и= шата^нiя низложи`, и= совjь'ты 
непра'в_едныя князе'й разори`, и= зачина'ющыя ра'ть погуби`, 
_w мт~и бж~iя, преч\стая дв~о! вjь'рныхъ люде'й ро'гъ 
возвы'си, да тво'й, преч\стая, пра'здникъ сла'вимъ, бц\де 
дв~о, во вjь'ки вся^.

%<И='нъ. I=рмо'съ:%>

%<И=%>зъ пла'мене прп\дбнымъ ро'су и=сточи'лъ _е=си`, и= 
пра'веднагw же'ртву водо'ю попали'лъ _е=си`: вся^ бо 
твори'ши, хр\сте`, то'кмw _е='же хотjь'ти. тя` превозно'симъ 
во вся^ вjь'ки.

%<П%>росiя'вши дне'сь пресвjь'тлая па'мять твоя`, 
пребл~же'нне, вjь^рныя созыва'етъ ны` на торжество`, 
просла'вити терпjь^нiя твоя^, хр\сту' же вопи'ти: 
бл~гослови'те, вся^ дjьла` гд\сня, гд\са.

%<Т%>jь'ло твое` ст~о'е и= пребл~же'нное прiи'мши ст~а'я 
цр~ковь, дне'сь весели'тся съ вjь'рными, преди^вная чудеса` 
ви'дящи, хр\ста` превозно'симъ во вjь'ки.

%<Б%>г~оявле'нный но'вый страда'лецъ тебе`, хр\сте`, 
_е=ди'наго возлюби`, и= лю'ди наста'ви пjь'ти тя`, творца` 
всjь'хъ: благослови'те и= превозноси'те _е=го` во вjь'ки.

%<Бг~оро'диченъ:%>

%<С%>вjь'тъ и= свjьтода'вца сло'во зачала` _е=си`, и= 
неизрече'ннw родила` _е=си` пресу'щнаго: дх~ъ бж~iй, дв~о, 
въ тя` всели'ся. тjь'мъ тя` пое'мъ, ч\стая, во вjь'ки вся^.

%<Пjь'снь f~. I=рмо'съ:%>

%<Ч%>у'жде ма'теремъ дjь'вство, и= стра'нно дjь'вамъ 
дjьторожде'нiе: на тебjь`, бц\де, _о=боя^ о_у=стро'ишася. 
тjь'мъ тя` вся^ племена` земна^я не преста'ннw велича'емъ.

%<П%>рiими` похвалу` w\т ра^бъ недосто'йныхъ, и= 
моли'тву w= на'съ сотвори` къ бг~у, че'стнw творя'щихъ твою` 
па'мять, да w\т бjь'дъ и= печа'лей и= грjь^хъ лю'тыхъ 
свободи'мся, тя` велича'юще.

%<Jа='%>кw голуби'ца цjьлому'драя, на фi'нi_ксъ 
добродjь'тели возше'лъ _е=си`, кри'ла и=му'щи свящ_е'нна и= 
позлащ_е'нна, и='миже возлетjь'въ, въ ра'йстjьй пи'щи 
водворя'ешися, пребл~же'нне.

%<П%>редстоя` о_у= престо'ла всjь'хъ вл\дки, бг~ови'дче 
мiхаи'ле, w= творя'щихъ ч\стно'е твое` пра'зднество, гра'ду 
на'шему и=зба'витися w\т напа'стей и= бjь'дъ, 
здра'вiе и= побjь'ду всjь^мъ правwсла'внымъ хр\стiа'нwмъ на 
проти^вныя враги`, и=спроси` моли'твами твои'ми.

%<Бг~оро'диченъ:%>

%<В%>ысо'кiй цр~ю`, со _о=ц~е'мъ сjьдя'й, и= w\т 
серафi^мъ пое'мый, при'зри на мольбу` ма'терню, ю='же ти` за 
ны` дне'сь прино'ситъ. w=чи'сти грjьхи` на'шя, и= спаси` 
гра'дъ, и= лю'ди о_у=мно'жи, и= да'ждь на'мъ здра'вiе 
тjьлеси`, и= на пога^ныя побjь'ду, моли'твами ро'ждшiя тя`.

%<И='нъ. I=рмо'съ:%>

%<Б%>г~а человjь'кwмъ не возмо'жно ви'дjьти, на него'же 
не смjь'ютъ чи'ни а='гг~льстiи взира'ти: тобо'ю бо, 
всеч\стая, jа=ви'ся человjь'кwмъ сло'во воплоще'нно. 
_е=го'же велича'юще, съ нб\сными вw'и тя` о_у=бл~жа'емъ.

%<О_у=%>кра'шенъ бы'въ бж\ственными добро'тами, 
страда^нiи твои'ми къ бг~у восте'клъ _е=си`, вjьне'цъ 
побjь'ды w\т негw` прiе'мь. тjь'мъ твоя^ пjьвцы` помина'й, 
да тя` непреста'ннw велича'емъ.

%<W\т%> мла'да во'зраста w=святи' тя вседjь'тель бг~ъ, 
и= ко'рмчiя и=зря'дна пла'вающымъ въ мо'ри житiя` показа'въ. 
тjь'мъ согла'снw почита'емъ па'мять твою`.

%<П%>рiи'мъ бл~же'нный поко'й, не преста'й моля'ся, 
пресла'вне, ст~ы'хъ бл~же'нству причасти'тися на'мъ, 
чту'щымъ па'мять твою`, мiхаи'ле, пресла'вную.

%<Бг~оро'диченъ:%>

%<Б%>ц\де дв~о, ро'ждшая сло'во, па'че словесе`, 
зижди'теля твоегw`, того` моли` за ны`, съ си'мъ бл~же'ннымъ 
мiхаи'ломъ, вjь'рнw чту'щыя тебе`, бц\де.

%<Свjьти'ленъ:%>

%<С%>вjьти'ло на'мъ просiя'вшее въ послjь'днее вре'мя, 
просвjьти' ны, твоя^ пjьвцы`, ст~ы'й великому'чениче 
мiхаи'ле, и= моли` за ны` гд\са, чту'щыя па'мять твою`.

%<Два'жды.%>

%<Сла'ва, и= ны'нjь, пра'здника.%>

%<На хвали'техъ стiхи^ры, пра'здника, г~. И= ст~о'му, 
г~. Гла'съ а~.%>

%<Подо'бенъ: Н%>б\сныхъ чинw'въ:

%<С%>вjьтоза'рна и= свя'та, и= благо_обра'зна, * кня'зя 
же и= мч~ника * всепра'зднственная па'мять, * jа='же всю` 
зе'млю просвjьща'ющи, * и= мра'къ грjьхо'вный w\тгоня'ющи, * 
врачева'нiй благода'ть и=сточа'етъ.

%<К%>а'плями крове'й ст~ы'ми, * w=червлени'въ ри^зы 
твоя^, свя'те мiхаи'ле. * тjь'мъ весе'лымъ се'рдцемъ * 
па'мять твою` пра'зднующе, * мо'лимся непреста'ннw, * да 
мо'лишися за вся^ ны`.

%<Jа='%>кw sвjьзда` свjь'тлая мi'ръ просвjьща'еши, * 
чуде'сными блиста'ньми, * страстоте'рпче мiхаи'ле, * мра'къ 
грjьхо'вный w\тгоня`. * тjь'мъ восхваля'емъ ра'достнw, * 
похваля'юще твою` па'мять.

%<Сла'ва, гла'съ и~:%>

%<П%>рiиди'те, дне'сь, собо'ри рwссi'йстiи, и= ви'дите, 
jа='кw су'дъ безъ вины` прiе'млетъ му'ченикъ мiхаи'лъ, 
jа='кw а='гнецъ безsло'бивъ заколе'нъ бы'сть w\т 
_о=кая'ннагw кавгады'я, и= пове'ржено бы'сть тjь'ло _е=гw` 
на земли`, и= ники'мже врежде'но бы'сть. и= се'й о_у='бw 
вjьнча'ся, то'й же безъ па'мяти поги'бе: и= се'й въ мi'рjь 
сла'вимый _е='сть, _о='нъ же въ гее'ннjь му'чится, се'й же 
хр\ста` бг~а мо'литъ w= душа'хъ на'шихъ.

%<И= ны'нjь, пра'здника. Славосло'вiе вели'кое, и= 
w\тпу'стъ.%>

%<На лiтургi'и: Бл~ж_е'нна w\т канw'на пра'здника, 
пjь'снь а~: и= свята'гw, пjь'снь s~. Прокi'менъ: 
В%>озвесели'тся пра'ведникъ w= гд\сjь, и= о_у=пова'етъ на 
него`. %<Стi'хъ: О_у=%>слы'ши, бж~е, гла'съ мо'й, внегда` 
моли'тимися къ тебjь`. %<А=п\слъ къ ри'млянwмъ, зача'ло ч~f. 
А=ллилу'iа. П%>ра'ведникъ, jа='кw фi'нi_ксъ, процвjьте'тъ: 
%<Стi'хъ: Н%>асажде'ни въ дому` гд\сни: %<_Е=v\глiе 
i=wа'нна, зача'ло н~в. Прича'стенъ: В%>ъ па'мять вjь'чную 
бу'детъ пра'ведникъ:


