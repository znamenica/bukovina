ондак 1
Избранный от всех чинов Ангельских, един удостоившийся откровения Божественныя тайны о воплощении Сына Божия от Пресвятыя Девы, слетевший с небесных кругов в Назарет, провозглашая Ей великое: Радуйся, и нас земнородных не оставь Твоим предстательством у Престола Святой Троицы возглашающих Тебе: Радуйся, великий Архангеле Гаврииле, принесший с небес нам Велию Радость.
Икос 1
Первоангеле огнезрачный Гаврииле, Всерадостнейший Вестниче, преподая молимся: Сам настави и вразуми нас прославлять и воспевать тя сице: Радуйся, Престолу предстоя трисолнечного света Божества. Радуйся, богатно просиявший божественными светлостьми. Радуйся, в христианстем роде - знамя соборное, тебе ныне составляем пение. Радуйся, сущия на земли восхваляющии тя, радостно ликуют с тобою. Радуйся, Архистратиже Гаврииле, со всеми небесными силами радующийся. Радуйся, споспешествуяй нам всем в благочестном препровождении временнаго жития нашего. Радуйся, утверждающий стопы пути спасения. Радуйся, яко же Воеводо руками держиши скипетр пресветлый. Радуйся, волею владычною всегда творяй. Радуйся, един быв о трех мужей, посетивших в виде триех странников праотца нашего, патриарха Авраама. Радуйся, под сению дуба Маврийского предвозвестивый Ему о рождении сына Его Исаака от неплодной и дряхлой жены его Сарры. Радуйся, яко небо зриши звездами украшено Божественными светлостьми. Радуйся, великий Архангеле Гаврииле, принесший с небес нам Велию Радость.
Кондак 2
Видяще очесами веры духовную красоту, силу и величие молниеносного вида твоего, Первоангеле Божий Гаврииле, мы, земнороднии, велию радостию удивлением и великою благодарностью ко Святой Троице исполняемся, зовуще со всеми Святыми Ангелами: Аллилуиа.
Икос 2
Разум светел дай нам к познанию воли божественной, пречудный Гаврииле, да возможем всегда ходити по заповедем Господним и Тебя непрестанно воспевати сице: Радуйся, Пророка Моисея от Фараона избежавшаго научил в пустыне книгописанию. Радуйся, сказав ему мира быти я начало и создание перваго человека Адама и житие онаго и по нем бывших. Радуйся, сказавый Ему и вся прежняя роды и лета о потопе и разделении языков. Радуйся, наставивый его разумети расположение небесных планет и стихии и всякую премудрость Божию. Радуйся, пророку Даниилу толкова дивныя ведения о царех и царствах, послежде же быти имевших преобразованных различными зверьми. Радуйся, указавый Ему время перваго Христова в мир пришествия воплощением от Пречистыя Девы. Радуйся, яко притекаеши всю землю, спасая от бед и моляся о душах наших. Радуйся, зоркий хранителю Божия церкви и церковныя прекращаяй раздоры. Радуйся, утишивый лютую бурю варварскую, воздвигаемую всегда на рабы твоя. Радуйся, лютых бед и зол верныя свобождающий. Радуйся, великий Архангеле Гаврииле, принесший с небес нам Велию Радость.
Кондак 3
Сильный крепостию Божественною, Великий Архистратиже Божий Гаврииле, не оставь и нас молящихся Тебе с верою, всесильною помощью на борьбу с грехом и соблазнами, взывающих Богу: Аллилуиа.
Икос 3
Имущи тебе велика помощника и крепкаго поборника на сопротивныя силы, молим тя, буди нам покровитель во всех путех нашея жизни да со благодарением взываем ти сице: Радуйся, явивыйся Святой праведной Анне между садовыми древесы сетовавшей о неплодстве своем и со слезами к Богу молившейся, провозглашая Ей: Анно, Анно услыша есть молитва Твоя и воздыхания Твоя проидоша облака, слезы же Твоя пред Богом взыдоша, глаголевый Ей радость великую: возрадуйся Анно, се зачнеши и родиши дщерь преблагословенную, о ней возблагословятся вся колена земная и тою дается спасение миру, наречется имя ей Мария. Радуйся, Святому праведному Иоакиму, в пустыне постившемуся, возвести тоже о рождении дщери, предизбранной от веков в Матерь Мессии, хотящего приити на спасение человеческого рода. Радуйся, яко неплодства Богоотроковицы Марии был еси хранителем от Бога приставлен. Радуйся, введенной во храм Господень, повседневную Ей приносил пищу. Радуйся, со всеми небесными силами престолу предстоиши Божественныя славы. Радуйся, с седмию Архистратигами господствующий над всем небесным воинством. Радуйся, великославный Гаврииле, един от седми Архистратиг: Михаила, Рафаила, Уриила, Селафаила, Иегудиила, Варахаиила, непрестанно прославляющих Святую Троицу. Радуйся, великая и преславная Девице в купе с Михаилом Архистратигом. Радуйся, под твой кров прибегающим присный и добрый оберегателю. Радуйся, всем просиши грехов прощение и злых применение. Радуйся, Великий предстатель нам благости владычни во всем подобишися. Радуйся, великий Архангеле Гаврииле, принесший с небес нам Велию Радость.
Кондак 4
Бурю злых напастей Твоим крепким заступлением, милосердый наш ходатаю, не остави нас безпомощных в скорбныя дни житейских испытаний поющих всех Творцу и Богу: Аллилуиа.
Икос 4
Видяще Твое величие пред престолом Всевышняго, вся темная сила ужасахуся тя, светоносне Гаврииле, не смея деяти пакости всем чтущим Ти сице: Радуйся, укращающий бурю безмерных искушений. Радуйся, приводящий в Царство Небесное верные души, любовию сердечно чтущия Тя. Радуйся, являйся Святому Захарии, стоя одесную алтаря кадильного. Радуйся, благовестия Ему разрешение неплодства заматоревшия во днех своих Елизаветы, жены его. Радуйся, о рождении Иоанна Предтечи язык неверившему связа немотою до времени сбытия словес своих. Радуйся, божественный, яко видется тя во время каждения древле стояща Захария бывает нем. Радуйся, вразумивый Его, не поверившему Твоему возвещению страшному, его же изгласил еси Гаврииле Архистратиже. Радуйся, Иоанново рождество славно возвестил еси Захарию внутри божественного храма. Радуйся, удержавый руку Святого Симеона Богоприимца, трудившагося в переписывании Священных книг и хотевшаго исправить слово “Дево” зачнет во чреве и написать “Жено”. Радуйся, вразумивший усумнившегося старца и удоверивы Его в истине слов написанного. Радуйся, возвестивый Ему: не видете смерти доколе не встретит Христа Господа. Радуйся, юже от века открывающаго нам божественную великую тайну. Радуйся, великий Архангеле Гаврииле, принесший с небес нам Велию Радость.
Кондак 5
Путеводнии звезды Всеблаженими и пресвятыми дуси Архистратига Божия Гавриила и всех прочих с ним Святых Ангелов Хранителей и всех Ангелов и всех небесных, пречестное чинове выну предстоящих Пресвятей Троице и светом присносущныя славы озаряемы, непрестанно славословящи имя Ея, к вам прибегаем с верою и упованием. Предстательствуйте за нас у Престола Господа Вседержителя с начальником вашим первоангелом Гавриилом, воспевающим предвечному Царю славы: Аллилуиа.
Икос 5
Видящи тя, среди девяти чинов Ангельских блистающаяся, яко светило великое Архистратиже Гаврииле, молим Тя: озари нас светом сияния славы Твоея поющих Тебе таковая: Радуйся, послан быв от Бога в Назарет и предста Пречистей Деве, обрученной бывшей праведному Иосифу благовестити Ей зачатие Сына Божия осенением и действом Духа Святаго в ней совершающейся. Радуйся, святому старцу Иосифу во сне являешеся, уверяя Его о бракоискусной отроковице яко зачатое в Ней от Духа Святаго есть. Радуйся, пастырям, стрегущим стражу ночную, о стаде своем рек: благовествую вам радость велию, яко родился днесь Спас. Радуйся, со множеством воинств небесных воспе: Слава в Вышних Богу и на земле мир, в человецех благоволение. Радуйся, сопровождавшим святое бегство во Египет от убиения Иродова. Радуйся, охраняя святое и по возвращении во град Назарет. Радуйся, Святому семейству на праздник пасхи во храм Иерусалимский сопутствовавший. Радуйся, двенадцатилетнему отроку Иисусу со страхом и трепетом служивый. Радуйся, при крещении Господнем невидимо Ему с небесными силами предстоявый. Радуйся, в пустыне во искушении вражием со Ангельскими воинствами Господу послуживый. Радуйся, посланный с небес в Гефсиманский сад ко Христу Спасителю прежде вольного страдания Его. Радуйся, молящемуся в Вертограде, понеже имя Твое, Гавриил, толкуется “крепость Божия” и ты укреплял еси Его, яко имеяй при иных своих служениях и сие, еже укрепляти в подвизех сущия. Радуйся, великий Архангеле Гаврииле, принесший с небес нам Велию Радость.
Кондак 6
Проповедует весь мир христианский Великую славу и служение ваше, вси святии Архангеле и Ангеле и вся небесныя силы, предстоящии у страшного Престола Святыя Троицы, непрестанно поюще, взывающе и глаголюще: Свят, Свят, Свят! Мы же грешнии на земле бренными усты вопием: Аллилуиа.
Икос 6
Возсия всю землю Светом Твоим небесным, егда с небесных кругов в благословенный Назарет слетая еси всерадостнейший Архангеле Гаврииле и предстал еси неискусобрачней с Архангельским приветствием: Радуйся, Благодатная, Господь с Тобою, и мы грешнии, обрадовании сею небесною вестию в радости и веселии взываем сице: Радуйся, зовый со безчисленными Ангельскими чинами: Свят Отец Вседержитель, Сын собезначален и Дух сопреставлен. Радуйся, причастием перваго света просвещаем, вторый виден был еси свет. Радуйся, вид твой огнен имея и доброта пречудна, всякую мысль ужасая. Радуйся, велия Слава - Гаврииле величайший Божественных Бесплотных начальниче. Радуйся, всех удобрение, верно воспевающих Тя. Радуйся, тихую радость на сердце полагая всем, любящим Господа и Творца своего. Радуйся, земнии языцы почести ума светозарного и небесного не возмогут. Радуйся, просвещая верою чествующия тя. Радуйся, добрый и верный наставниче и руководителе в земном нашем странствии. Радуйся, всех чтущих владычицу мира и усердно ей молящихся Великий Защитниче, и покровителю. Радуйся, пресветло просвещаем паче ума неизреченными Божественными Светлостьми. Радуйся, Светоносными Твоими ко Владыце мольбами поющия Тя тьмы страстей исхити. Радуйся, великий Архангеле Гаврииле, принесший с небес нам Велию Радость.
Кондак 7
Хотя милосердный Господь сохранити всех человек от нападения вражия посла святых Ангел на служение человеком, из них же ты первый о нас ходатаю и предстателю, начальниче Ангелов, Божественный Гаврииле. Сего ради благодарнее зовем Господу Вседержителю: Аллилуиа.
Икос 7
Хотя всем спасения, добрый ходатаю наш, скорбишь и сетуешь о неисполняющих заповедей Божиих и тем лишающих себе вечныя радости со всеми святыми во Царствии Небесном. Помоги нам, о, Великий наш заступниче на жизненном пути нашем и спаси всех вопиющих тебе сице: Радуйся, сопровождающий Господа и состраждущии Ему во всех путех страстей Его. Радуйся, со страхом и трепетом взирающий на кресте распятого Господа Иисуса своего. Радуйся, святым женам мироносицам явился, седяще на камени гробном, возвещающе Христово от гроба восстание. Радуйся, Святой Деве Марии первой возвести, сию радость Великую. Радуйся, вопия Ей, Чистая Дево, радуйся, Твой Сын воскресе тридневен от гроба. Радуйся, бывший бо зачатия рождества Господня - благовестник. Радуйся, той и Воскресения Его возвеститель показался еси. Радуйся, священновосхваляемый и светозрим. Радуйся, радостней из всех ангелов Божиих. Радуйся, радость всех радостей в мир принесший. Радуйся, священнословий священными тя людие священнии поют веселящеся. Радуйся, великий Архангеле Гаврииле, принесший с небес нам Велию Радость.
Кондак 8
Странное и страшное чудо совершается днесь во гласе Архангельском. Сниде Бог на землю и воплотися от Девы ради спасения всех человек, Ему же вси зовем: Аллилуиа.
Икос 8
Весь вид Твой доброзрачен и огнен, и пение Твое страшное, святый Архангеле Гаврииле, ближайший слуга Святыя Троицы Един приемляй тайну Ея, предвечнаго Совета быв хранителем Девы Святой, послужив Ей при благовении и первый поклонившийся зримому тобою во чреве Ея спасителю Богу, сего ради похвальное пение приносим Ти сице: Радуйся, преславное храма Твоего благолепие пресветло освещает души верных. Радуйся, всем стремящимся на молитву в храм Божий возгреваешь сердца к пламенной и усердной молитве ко Господу. Радуйся, просвещаем причастием Архистратиже первого Света. Радуйся, вторый свет воистину виден был еси. Радуйся, поющия Тя просвещаяй всегда. Радуйся, советы аз бо разоривый. Радуйся, веру православную утвердивый. Радуйся, уставивый раздоры церковные. Радуйся, изложивый шатания Агарянския на стадо Твое и спасаяй всех верных людей Твоих. Радуйся, освященне Гаврииле, плотию по испостасе слово человекам предвозвестил еси имяще Тя предтекуща и предуготовля священную плату. Радуйся, ты бо предвозвестил еси Велию радость нам, Архангеле. Радуйся, сущей от нас приглашаеши Деве паче ума и слова странное пение. Радуйся, великий Архангеле Гаврииле, принесший с небес нам Велию Радость.
Кондак 9
Вси иноцы и православные христиане удостоившися носить Твое Святое и Славное имя, трепещут и благоговеют о радости, яко соименника имея такового велика молитвенника и предстателя у Престола Всевышняго, Ему же Ты, о, Архангеле Божий, непрестанно поеши Трисвятую песнь: Аллилуиа.
Икос 9
Витийствующий язык недовлеет изрещи всю славу Твою на небеси, святый Архистратиже Божий Гаврииле, яко превосходящий славою и честию вся чины небесныя, предстоиши пред престолом всяческих, умоляя Его благость милосердия о чтущих Тя людех, взывающих ти сице: Радуйся, огненных слуг Архистратиже. Радуйся, предстоиши страшному престолу, благодати слуга. Радуйся, Ангелов начальниче Гаврииле и человеков наставниче и заступниче. Радуйся, красото верою присно Тя хвалящих. Радуйся, благословиями испрещен божественными. Радуйся, ум мой просвещая Твоими молитвами. Радуйся, неизреченную радость возвестившаго в мир пришедшую за благость. Радуйся, любящии Тя и восхваляющии избавляются от бед и вреда змеина. Радуйся, невещественный просвещаем Свет виден был еси вторый. Радуйся, вещественныя всегда человеки поющия тя просвещая. Радуйся, тем же Тя почитаем во вся веки. Радуйся, великий Архангеле Гаврииле, принесший с небес нам Велию Радость.
Кондак 10
Спасти хотя род человеческий, Совет предвечный Святыя Троицы избрал Тя Архангеле Гаврииле на служение сей страшней тайне воплощения Сына Божия, ты же яко верный служитель воли Божией присно поеши Ему: Аллилуиа.
Икос 10
Стена крепка всем прибегающим к Твоему заступлению и помощи, Архистратиже Божий присный хранителю наш от враг видимых и невидимых, ухищряющихся на каждом шагу сгубити нас и всегда ищущих нам вечныя погибели, но ограждаеми кровом крыл невещественныя Твоея Славы и Твоим предстательством пред Господом, с благодарением взываем Тебе сице: Радуйся, величайшего благословия сподобился еси. Радуйся, тихую радость на сердце полагаяй, всем любящим Господа и Творца своего огневидный небесный вестниче. Радуйся, облистанием светолитиими сущими паче ума. Радуйся, красото присно воспевающих тя и хвалящих. Радуйся, великое таинство нам открыв, величайший из ангелов. Радуйся, по вознесении Господнем обещавый учеником Его второе в мир пришествие. Радуйся, имиже взяты быхом от земли к Величайшей высоте, вельми чтущия Тя. Радуйся, уставивый бурю на ны движимую напастей и скорбей. Радуйся, прежде всех определенное страшное таинство Тебе единому Гаврииле славне вверися рождество неизреченное Святыя Девы. Радуйся, темже тя вернии с веселием ублажаем. Радуйся, в Ветхом и Новом Завете многократныя явления воспоминает Святая Церковь, и непрестанное Твое ходатайство к Богу. Радуйся, великий Архангеле Гаврииле, принесший с небес нам Велию Радость.
Кондак 11
Пение божественное непрестанно вознося Пресвятей Троице, Святый Архангеле Гаврииле со всеми небесными силами вразуми прославляти Тя за множество милостей Твоих к роду христианскому хвалебною песнию: Аллилуиа.
Икос 11
Просвещенный Светом Святыя Троицы, яко солнце незаходимое сияеши во славе неприступнаго света и нас просвети светом Божественныя Твоея Славы, да возможем пети Тебе таковая: Радуйся, паче солнца Божественную одежду славою неприступною блистающуюся одеваем. Радуйся, усты бренными Тя радостно огненна естеством суща, восхваляем. Радуйся, изымающий нас от огня всегда палящаго Божественными Гаврииле ходатайствы Твоими. Радуйся, Архистратиже служителей Царя небеснаго предстоиши веселяся. Радуйся, на горе Елеонстей пречистей Деве Богородице тепле молившейся, явися возвестити приблизившееся Ей честное и от земных в небесные переселение. Радуйся, даде Ей райское Светоносное благоухающее здравие его же Святый апостол Иоанн несе впереди гроба Богоматере. Радуйся, по Честнем Успении Ея несома святыми Апостолами на погребение в весь Гефсиманскую, наказывай усечением рук евреина Афония, за дерзкое его ухищрение. Радуйся, во время трапезы святых Апостолов окруживый явившуюся им Богоматерь по Ея Успении со всеми небесными силами. Радуйся, Святого Апостола Петра освободивый от уз темничных и вериг железных. Радуйся, стражей из темницы изведый Его, и пришел с ним стадию едину стал невидим. Радуйся, всем христианам верным скорая помощь и заступление. Радуйся, избавляющий от бед и обстояний любовию чтущих Тя. Радуйся, великий Архангеле Гаврииле, принесший с небес нам Велию Радость.
Кондак 12
Благодать велию имея от Господа, испроси и нам благодати сея и приими моления наша, яко дань приносимую Тебе и отжени от душ наших вся лукавая помышления и всяку клевету, мститель его, да чистым сердцем сотвориши нас достойны воспевати Господу хвалебную песнь: Аллилуиа.
Икос 12
Воспевая Твое Божественное служение Святыя Троицы хвалим Тя вси вернии рабы Твои, Святый покровитель и теплый предстатель наш, не остави нас зде в земном нашем странствии и тамо буди наш сильный и крепкий заступник в день страшного суда Божия, взывающих Тебе таковая: Радуйся, Твоими молитвами оставление грехов приемлют любовию чтущия Тя. Радуйся, люди Божия возбуждаются ко усердию еже всегда тепле притекати к заступлению и помощи толикого ходатая и благодетеля человеческому роду. Радуйся, незримо охраняя больных и безпомощных. Радуйся, сирот и угнетенных, благий утешителю. Радуйся, светоносный Гаврииле, теплым предстательством Твоим ходатайствуй нам блаженную кончину, явися нам всем с небесе теплым предстателем. Радуйся, в час исхода нашего предстани нам светел и радостен, и избави души наша от злобных демонов и защити нас. Радуйся, воспламеняюще недостаток добрых дел наших Твоим Всесильным ходатайством пред господом. Радуйся, в день Страшного Суда умоляющий праведного судию о помиловании и спасении душ наших. Радуйся, Великий ходатаю наш о водворении нашем во Царствии небесном в нескончаемой блаженной радости вечнаго покоя. Радуйся, великий Архангеле Гаврииле, принесший с небес нам Велию Радость.
Кондак 13
О, Светоносный, Всерадосный Архистратиже Гаврииле приими от нас благодарственное сие пение и не остави нас припадающих к Твоему милосердию. Буди нам помощник и великий заступник по всей жизни нашей и по кончине нашей спаси нас от вечныя муки поющих присно: Аллилуиа.
(Этот кондак читается трижды, затем икос 1 и кондак 1)
Молитва святому Архангелу Гавриилу
О, Святый Архангеле Божий Гаврииле! Присно предстояй престолу Всевышняго, прерадостный благовестниче и усердный споспешниче нашего спасения! Милостиво приими от нас недостойных тебе приносимое сие хвалебное пение. Исправи молитвы наша и, яко фимиам, на небесный алтарь кадильный вознеси их. Озари умы наша светом веры православныя, воспламени любовию сердца наша ко Христу Спасителю нашему, обрати и укрепи желания наша на спасительном пути Евангельских заповедей. Да в сем веце тихо и благочестно поживем во славу Божию, в будущем же не лишимся Царствия Небеснаго, егоже получити да сподобимся благодатию Христа Бога нашего, ходатайством Пречистыя Его Матери, и твоими многомощными молитвами, и да прославим с Тобою и прочими безплотными силами Небесными и всеми святыми Единого в Троице славимого Бога: Отца и Сына, и Святаго Духа ныне и присно, и во веки веков. Аминь.
