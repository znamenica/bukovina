%<Тропари` и= кондаки` воскре'сны%>

%<Тропа'рь, гла'съ а~:%>

%<К%>а'мени запеча'тану w\т i=уд_е'й, и= во'инwмъ 
стрегу'щымъ преч\стое тjь'ло твое`, воскр\слъ _е=си`, 
тридне'вный сп~се, да'руяй мi'рови жи'знь: сегw` ра'ди 
си^лы нб\сныя вопiя'ху ти`, жизнода'вче: сла'ва 
воскр\снiю твоему`, хр\сте`. сла'ва цр\ствiю твоему`. 
сла'ва смотре'нiю твоему`, _е=ди'не человjьколю'бче.

%<Конда'къ, гла'съ а~:%>

%<В%>оскр\слъ _е=си`, jа='кw бг~ъ и=з\ъ гро'ба во сла'вjь, 
и= мi'ръ совоскреси'лъ _е=си`: и= _е=стество` 
человjь'ческое jа='кw бг~а воспjьва'етъ тя`, и= сме'рть 
и=счезе`: а=да'мъ же лику'етъ, вл\дко, _е='vа ны'нjь w\т 
о_у='зъ и=збавля'емя ра'дуется, зову'щи: ты` _е=си` и='же 
всjь^мъ подая`, хр\сте`, воскр\снiе.

%<Тропа'рь, гла'съ в~:%>

%<Е=%>гда` снизше'лъ _е=си` къ сме'рти животе` 
безсме'ртный, тогда` а='дъ о_у=мертви'лъ _е=си` 
блиста'нiемъ бж~ества`: _е=гда' же и= о_у=ме'ршыя w\т 
преиспо'днихъ воскреси'лъ _е=си`, вся^ си^лы нб\сныя 
взыва'ху: жизнода'вче хр\сте` бж~е на'шъ, сла'ва тебjь`.

%<Конда'къ, гла'съ в~:%>

%<В%>оскр\слъ _е=си` w\т гро'ба, всеси'льне сп~се, и= 
а='дъ ви'дjьвъ чу'до, о_у=жасе'ся, и= ме'ртвiи воста'ша: 
тва'рь же ви'дящи, сра'дуется тебjь`, и= а=да'мъ 
свесели'тся, и= мi'ръ, сп~се мо'й, воспjьва'етъ тя` 
при'снw.

%<Тропа'рь, гла'съ г~:%>

%<Д%>а веселя'тся нб\сная, да ра'дуются земна^я, jа='кw 
сотвори` держа'ву мы'шцею свое'ю гд\сь, попра` сме'ртiю 
сме'рть, пе'рвенецъ ме'ртвыхъ бы'сть: и=з\ъ чре'ва 
а='дова и=зба'ви на'съ, и= подаде` мi'рови ве'лiю 
ми'лость.

%<Конда'къ, гла'съ г~:%>

%<В%>оскр\слъ _е=си` дне'сь и=з\ъ гро'ба, ще'дре, и= на'съ 
возве'лъ _е=си` w\т вра'тъ сме'ртныхъ. дне'сь а=да'мъ 
лику'етъ, и= ра'дуется _е='vа, вку'пjь же и= проро'цы съ 
патрiа^рхи воспjьва'ютъ непреста'ннw бж~е'ственную 
держа'ву вла'сти твоея`.

%<Тропа'рь, гла'съ д~:%>

%<С%>вjь'тлую воскресе'нiя про'повjьдь, w\т а='гг~ла 
о_у=вjь'дjьвше гд\сни о_у=ч_ени'цы, и= пра'дjьднее 
w=сужде'нiе w\тве'ргше, а=п\столwмъ хва'лящеся 
глаго'лаху: и=спрове'ржеся сме'рть, воскре'се хр\сто'съ 
бг~ъ, да'руяй мi'рови ве'лiю ми'лость.

%<Конда'къ, гла'съ д~:%>

%<С%>п~съ и= и=зба'витель мо'й, и=з\ъ гро'ба jа='кw бг~ъ, 
воскреси` w\т о_у='зъ земнорw'дныя, и= врата` а='дwва 
сокруши`, и= jа='кw вл\дка воскре'се тридне'венъ.

%<Тропа'рь, гла'съ _е~:%>

%<С%>обезнача'льное сло'во _о=ц~у` и= дх~ови, w\т дв~ы 
ро'ждшееся на спасе'нiе на'ше, воспои'мъ, вjь'рнiи, и= 
поклони'мся: jа='кw благоволи` пло'тiю взы'ти на кр\стъ, 
и= сме'рть претерпjь'ти, и= воскреси'ти о_у=ме'ршыя 
сла'внымъ воскресе'нiемъ свои'мъ.

%<Конда'къ, гла'съ _е~:%>

%<К%>о а='ду, сп~се мо'й, соше'лъ _е=си`, и= врата` 
сокруши'вый jа='кw всеси'ленъ, о_у=ме'ршихъ jа='кw 
созда'тель совоскреси'лъ _е=си`, и= сме'рти жа'ло 
сокруши'лъ _е=си`: и= а=да'мъ w\т кля'твы и=зба'вленъ 
бы'сть, чл~вjьколю'бче. тjь'мже вси` зове'мъ: спаси` 
на'съ гд\си.

%<Тропа'рь, гла'съ s~:%>

%<А='%>гг~льскiя си^лы на гро'бjь твое'мъ, и= стрегу'щiи 
w=мертвjь'ша, и= стоя'ше марi'а во гро'бjь, и='щущи 
преч\стагw тjь'ла твоегw`. плjьни'лъ _е=си` а='дъ, не 
и=скуси'вся w\т негw`: срjь'тилъ _е=си` дв~у, да'руяй 
живо'тъ: воскресы'й и=з\ъ ме'ртвыхъ гд\си, сла'ва тебjь`.

%<Конда'къ, гла'съ s~:%>

%<Ж%>ивонача'льною дла'нiю о_у=ме'ршыя w\т мра'чныхъ 
о_у=до'лiй жизнода'вецъ воскреси'въ всjь'хъ хр\сто'съ 
бг~ъ, воскресе'нiе подаде` чл~вjь'ческому ро'ду: _е='сть 
бо всjь'хъ спаси'тель, воскр\снiе, и= живо'тъ, и= бг~ъ 
всjь'хъ.

%<Тропа'рь, гла'съ з~:%>

%<Р%>азруши'лъ _е=си` кр\сто'мъ твои'мъ сме'рть, 
w\тве'рзлъ _е=си` разбо'йнику ра'й: мv"роно'сицамъ пла'чь 
преложи'лъ _е=си`, и= а=п\слwмъ проповjь'дати повелjь'лъ 
_е=си`, jа='кw воскр\слъ _е=си`, хр\сте` бж~е, да'руяй 
мi'рови ве'лiю мл\сть.

%<Конда'къ, гла'съ з~:%>

%<Н%>е ктому` держа'ва сме'ртная возмо'жетъ держа'ти 
чл~вjь'ки: хр\сто'съ бо сни'де сокруша'я и= разоря'я 
си^лы _е=я`, связу'емь быва'етъ а='дъ, пр\оро'цы 
согла'снw ра'дуются, предста`, глаго'люще, сп~съ су'щымъ 
въ вjь'рjь: и=зыди'те вjь'рнiи въ воскресе'нiе.

%<Тропа'рь, гла'съ и~:%>

%<С%>ъ высоты` снизше'лъ _е=си`, благоутро'бне, 
погребе'нiе прiя'лъ _е=си` тридне'вное, да на'съ 
свободи'ши страсте'й, животе` и= воскр\снiе на'ше, гд\си, 
сла'ва тебjь`.

%<Конда'къ, гла'съ и~:%>

%<В%>оскре'съ и=з\ъ гро'ба, о_у=ме'ршыя воздви'глъ _е=си`, 
и= а=да'ма воскреси'лъ _е=си`, и= _е='vа лику'етъ во 
твое'мъ воскр\снiи, и= мiрстi'и концы` торжеству'ютъ, 
_е='же и=з\ъ ме'ртвыхъ воста'нiемъ твои'мъ, 
многоми'лостиве.



%<Пра'зднику бг~оро'дичну%> 

%<тропа'рь _о='бщiй, гла'съ д~:%>

%<К%>ъ бц\дjь прилjь'жнw ны'нjь притеце'мъ, грjь'шнiи и= 
смире'ннiи, и= припаде'мъ, въ покая'нiи зову'ще и=зъ 
глубины` души`: вл\дчце, помози`, на ны` милосе'рдовавши: 
потщи'ся, погиба'емъ w\т мно'жества прегрjьше'нiй: не 
w\тврати` твоя^ рабы^ тщы`, тя' бо и= _е=ди'ну наде'жду 
и='мамы.

%<Конда'къ, гла'съ а~:%>

%<Ч%>естно'е жили'ще бы'вшее неизрече'ннагw _е=стества` 
боже'ственнагw, вы'ше сло'ва, и= па'че о_у=ма`, и= 
грjь^шнымъ _е=си` спору'чница, подава'еши бл~года'ть и= 
и=сцjьле'нiе, jа='кw мт~и всjь'хъ ца'рствующагw: моли` 
сн~а твоего`, получи'ти на'мъ ми'лость въ де'нь су'дный.

%<И='нъ конда'къ, гла'съ s~:%>

%<Н%>е и='мамы и=ны'я по'мощи, не и='мамы и=ны'я наде'жды, 
ра'звjь тебе`, вл\дчце: ты` на'мъ помози`, на тебе` 
надjь'емся, и= тобо'ю хва'лимся: твои' бо _е=смы` раби`, 
да не постыди'мся.

%

Тропари` и= кондаки` _о='бщiя ст~ы^мъ%>

%<Пр\оро'ку тропа'рь, гла'съ в~:%>

%<П%>р\оро'ка твоегw` %<и='м~рекъ,%> па'мять, гд\си, 
пра'зднующе, тjь'мъ тя` мо'лимъ, спаси` ду'шы на'шя.

%<Конда'къ, гла'съ д~:%>

%<П%>росвjьти'вшеся дх~омъ чи'стое твое` се'рдце, 
пр\оро'чества бы'сть свjьтлjь'йшагw прiя'телище: зри'ши 
бо jа='кw настоя^щая дале'че су^щая: сегw` ра'ди тя` 
почита'емъ, пр\оро'че блаже'нне, %<и='м~рекъ,%> сла'вне.

%<А=п\слу тропа'рь, гла'съ г~:%>

%<А=%>п\сле ст~ы'й, %<и='м~рекъ%>, моли` ми'лостиваго 
бг~а, да прегрjьше'нiй w=ставле'нiе пода'стъ душа'мъ 
на'шымъ.

%<Конда'къ, гла'съ д~:%>

%<Jа=%>кw sвjьзду` пресвjь'тлую цр~ковь всегда` стяжа' тя, 
а=п\сле, %<и='м~рекъ%>, чуде'съ твои'хъ многоподава'нiемъ 
просвjьща'ема. тjь'мже зове'мъ хр\сту`: спаси` чту'щихъ 
вjь'рою па'мять твоегw` а=п\сла, многоми'лостиве.

%<А=п\слwмъ двjьма` и= мнw'гимъ, тропа'рь, гла'съ г~:%>

%<А=%>п\сли ст~i'и, моли'те ми'лостиваго бг~а, да 
прегрjьше'нiй w=ставле'нiе пода'стъ душа'мъ на'шымъ.

%<Конда'къ, гла'съ д~:%>

%<Л%>о'зiе jа=ви'стеся хр\сто'ва вiногра'да, му'дрiи, 
гро'здiе принося'ще въ добродjь'телехъ, вiно` на'мъ 
сп~се'нiя и=сточа'юще: _е=го'же прiе'млемъ, весе'лiя 
и=сполня'ющеся. пра'зднуемъ честну'ю ва'шу па'мять, въ 
ню'же моли'те дарова'тися на'мъ вели'цjьй ми'лости и= 
w\тпуще'нiю грjьхw'въ, гд\сни а=п\сли.

%<Ст~и'телю, тропа'рь, гла'съ д~:%>

%<П%>ра'вило вjь'ры, и= w='бразъ кро'тости, воздержа'нiя 
о_у=чи'теля jа=ви' тя ста'ду твоему`, jа='же веще'й 
и='стина: сегw` ра'ди стяжа'лъ _е=си` смире'нiемъ 
высw'кая, нището'ю бога^тая. _о='тче сщ~еннонача'льниче, 
%<и='м~рекъ%>, моли` хр\ста` бг~а сп~сти'ся душа'мъ 
на'шымъ.

%<Конда'къ, гла'съ в~:%>

%<Б%>ж~е'ственный гро'мъ, труба` дх~о'вная, вjь'ры 
насади'телю, и= w\тсjька'телю _е=ресе'й, тр\оцы 
о_у=го'дниче, вели'кiй ст~и'телю %<и='м~рекъ%>, со 
а='гг~лы предстоя` при'снw, моли` непреста'ннw w= всjь'хъ 
на'съ.

%<Ст~и'тел_емъ двjьма` и= мнw'гимъ, тропа'рь, гла'съ 
д~:%>

%<Б%>ж~е _о=т_е'цъ на'шихъ, творя'й при'снw съ на'ми по 
твое'й кро'тости, не w\тста'ви мл\сть твою` w\т на'съ, но 
мл~твами и='хъ въ ми'рjь о_у=пра'ви живо'тъ на'шъ.

%<Конда'къ, гла'съ и~:%>

%<Jа=%>кw добродjь'телей о_у=чи'телiе, и= i=ера'рхwвъ 
о_у=краше'нiе, цр~ковь пою'щи ва'съ сла'витъ: мл~твами 
ва'шими пода'йте чту'щымъ ва'съ любо'вiю, добродjь'телей 
и=справле'нiе, и= собла'знwвъ и=збавле'нiе, jа='кw 
непобjьди'мiи.

%<Прп\обному тропа'рь, гла'съ и~:%> 

%<В%>ъ тебjь` _о='тче и=звjь'стнw сп~се'ся _е='же по 
w='бразу: прiи'мъ бо кр\стъ послjь'довалъ _е=си` хр\сту`, 
и= дjь'я о_у=чи'лъ _е=си` презира'ти о_у='бw пло'ть, 
прехо'дитъ бо, прилjьжа'ти же w= души` ве'щи 
безсме'ртнjьй. тjь'мже и= со а='гг~лы сра'дуется прп\дбне 
%<и='м~рекъ%>, ду'хъ тво'й.

%<Конда'къ, гла'съ в~:%>

%<Ч%>истото'ю душе'вною бж~е'ственнw воwружи'вся, и= 
непреста^нныя мл~твы, jа='кw копiе` вручи'въ крjь'пкw, 
пробо'лъ _е=си` бjьсw'вская w=полч_е'нiя, %<и='м~рекъ%>, 
_о='тче на'шъ, моли` непреста'ннw w= всjь'хъ на'съ.

%<Прп\дбнымъ двjьма` и= мнw'гимъ, тропа'рь, гла'съ д~:%>

%<Б%>ж~е _о=т_е'цъ на'шихъ, творя'й при'снw съ на'ми по 
твое'й кро'тости, не w\тста'ви мл\сть твою` w\т на'съ, но 
мл~твами и='хъ въ ми'рjь о_у=пра'ви живо'тъ на'шъ.

%<Конда'къ, гла'съ в~:%>

%<В%>олне'нiй мно'жество невла'жнw проходя'ще, безплw'тныя 
враги` струя'ми сле'зъ ва'шихъ крjь'пко погрузи'ли 
_е=сте` бг~ому'дрiи и= прп\дбнiи: и= чуде'съ да'ръ 
прiи'мше, моли'те непреста'ннw w= всjь'хъ на'съ.

%<Му'ченику, тропа'рь, гла'съ д~:%>

%<М%>ч~никъ тво'й, гд\си, %<и='м~рекъ%>, во страда'нiи 
свое'мъ вjьне'цъ прiя'тъ нетлjь'нный w\т тебе` бг~а 
на'шегw: и=мjь'яй бо крjь'пость твою`, мучи'телей 
низложи`, сокруши` и= де'монwвъ немwщны'я де'рзwсти, 
тогw` мл~твами сп~си` ду'шы на'шя.

%<Конда'къ, гла'съ в~:%>

%<S%>вjьзда` свjь'тлая jа=ви'лся _е=си`, непреле'стная 
мi'рови, сл~нце хр\ста` возвjьща'ющи, заря'ми твои'ми 
стр\стоте'рпче %<и='м~рекъ%>, и= пре'лесть погаси'лъ 
_е=си` всю`: на'мъ же подае'ши свjь'тъ, моля'ся 
непреста'ннw w= всjь'хъ на'съ.

%<Му'ченикwмъ двjьма` и= мнw'гимъ, тропа'рь, гла'съ а~:%>

%<Б%>олjь'зньми ст~ы'хъ, и='миже w= тебjь` пострада'ша, 
о_у=моле'нъ бу'ди гд\си, и= вся^ на'шя болjь^зни 
и=сцjьли`, чл~вjьколю'бче, мо'лимся.

%<Конда'къ, гла'съ в~:%>

%<С%>вjьти'льницы свjь'тлiи jа='вльшеся, бж~е'ственнiи 
мч~ницы, тва'рь всю` свjь'тлостiю чуде'съ w=заря'ете, 
неду'ги разрjьша'юще, и= глубо'кую тьму` всегда` 
w\тгоня'юще, хр\сту` бг~у моля'щеся непреста'ннw w= 
всjь'хъ на'съ.

%<Сщ~енному'ченику, тропа'рь, гла'съ д~:%>

%<И=%> нра'вwмъ прича'стникъ, и= престо'лwмъ намjь'стникъ 
а=п\слwмъ бы'въ, дjья'нiе w=брjь'лъ _е=си` 
бг~одухнове'нне, въ видjь'нiя восхо'дъ: сегw` ра'ди 
сло'во и='стины и=справля'я, и= вjь'ры ра'ди пострада'лъ 
_е=си` да'же до кро'ве, сщ~енномч~нче %<и='м~рекъ%>, 
моли` хр\ста` бг~а сп~сти'ся душа'мъ на'шымъ.

%<Конда'къ, гла'съ в~:%>

%<В%>о ст~и'телехъ бл~гоче'стнw пожи'въ, и= муче'нiя пу'ть 
проше'дъ, i='дwльскiя о_у=гаси'лъ _е=си` ж_е'ртвы, и= 
побо'рникъ бы'въ твоему` ста'ду, бг~ому'дре. тjь'мже тя` 
почита'юще та'йнw вопiе'мъ ти`: w\т бjь'дъ и=зба'ви ны` 
при'снw твои'ми мольба'ми, _о='тче на'шъ, %<и='м\ркъ%>.

%<Сщ~енному'ченикwмъ двjьма` и= мнw'гимъ, тропа'рь, 
гла'съ д~:%>

%<Б%>ж~е _о=т_е'цъ на'шихъ, творя'й при'снw съ на'ми по 
твое'й кро'тости, не w\тста'ви мл\сть твою` w\т на'съ, но 
мл~твами и='хъ въ ми'рjь о_у=пра'ви живо'тъ на'шъ.

%<Конда'къ, гла'съ г~:%>

%<Jа=%>кw свjьти'льницы незаходи'мiи разу'мнагw сл~нца, 
соше'дшеся дне'сь восхва'лимъ пjь'сньми, возсiя'ли бо 
_е=сте` су'щымъ во тьмjь` неразу'мiя, всjь'хъ созыва'юще 
къ высотjь` бл~гоче'стiя сщ~енномч~нцы. тjь'мъ вопiе'мъ 
ва'мъ: ра'дуйтеся по'стникwвъ всjь'хъ w=снова'нiе.

%<Прп\дбному'ченику, тропа'рь, гла'съ д~:%>

%<В%>ъ тебjь` _о='тче и=звjь'стнw сп~се'ся _е='же по 
w='бразу: прiи'мъ бо кр\стъ послjь'довалъ _е=си` хр\сту`, 
и= дjь'я о_у=чи'лъ _е=си` презира'ти о_у='бw пло'ть, 
прехо'дитъ бо, прилjьжа'ти же w= души` ве'щи 
безсме'ртнjьй. тjь'мже и= со а='гг~лы сра'дуется прп\дбне 
%<и='м~рекъ%>, ду'хъ тво'й.

%<Конда'къ, гла'съ г~:%>

%<Jа=%>кw по'стника бл~гоче'стна, и= и=ску'сна, и= 
страда'льца произволе'нiемъ че'стна, и= пусты'ни жи'теля 
соwбра'зна, въ пjь'снехъ досто'йнw восхва'лимъ, 
%<и='м~рекъ%>, приснохва'льнаго: то'й бо sмi'я попра'лъ 
_е='сть.

%<Му'ченицjь, тропа'рь, гла'съ д~:%>

%<А='%>гница твоя` i=и~се, %<и='м~рекъ%>, зове'тъ ве'лiимъ 
гла'сомъ: тебе`, женише` мо'й, люблю` и= тебе` и='щущи 
страда'льчествую и= сраспина'юся, и= спогреба'юся 
кр~ще'нiю твоему`, и= стражду` тебе` ра'ди, jа='кw да 
цр\ствую въ тебjь`, и= о_у=мира'ю за тя`, да и= живу` съ 
тобо'ю: но jа='кw же'ртву непоро'чную прiими' мя, съ 
любо'вiю поже'ршуюся тебjь`. тоя` мл~твами, jа='кw 
мл\стивъ, сп~си` ду'шы на'шя.

%<Конда'къ, гла'съ г~:%>

%<Х%>ра'мъ тво'й всеч\стны'й, jа='кw цjьльбу` душе'вную 
w=брjь'тше вси` вjь'рнiи, велегла'снw вопiе'мъ ти` дв~о 
мч~нце, %<и='м~рекъ%>, великоимени'тая: хр\ста` бг~а 
моли` непреста'ннw w= всjь'хъ на'съ.

%<Му'ченицамъ двjьма` и= мнw'гимъ, тропа'рь, гла'съ а~:%>

%<А='%>гницы слов_е'сныя а='гнцу и= па'стырю приведо'стеся 
муче'нiемъ ко хр\сту`, тече'нiе сконча'вше, и= вjь'ру 
соблю'дше: тjь'мже дне'сь ра'достною душе'ю соверша'емъ 
досточу'днiи ст~у'ю ва'шу па'мять, хр\ста` велича'юще.

%<Конда'къ, гла'съ г~:%>

%<С%>тр\стоте'рпицъ хр\сто'выхъ па'мять пра'зднуимъ, и= 
вjь'рою прося'ще по'мощи, и=зба'витися всjь^мъ w\т 
вся'кiя ско'рби, зову'ще: бг~ъ на'шъ съ на'ми, и='же 
си'хъ просла'вивый, jа='коже и=зво'ли.

%<Прп\дбнjьй женjь`, тропа'рь, гла'съ и~:%>

%<В%>ъ тебjь` ма'ти, и=звjь'стнw сп~се'ся _е='же по 
w='бразу: прiи'мъ бо кр\стъ послjь'довала _е=си` хр\сту`, 
и= дjь'ющи о_у=чи'ла _е=си` презира'ти о_у='бw пло'ть, 
прехо'дитъ бо, прилjьжа'ти же w= души` ве'щи 
безсме'ртнjьй. тjь'мже и= со а='гг~лы сра'дуется 
прп\дбная %<и='м~рекъ%>, ду'хъ тво'й.

%<Конда'къ, гла'съ в~:%>

%<З%>а любо'вь гд\сню прп\дбная, поко'я жела'нiе 
возненави'дjьла _е=си`, поще'нiемъ ду'хъ тво'й 
просвjьти'вши, крjь'пкw бо sвjь'ри побjьди'ла _е=си`: но 
мл~твами твои'ми проти'вныхъ шата'нiе разори`.

%<Прп\дбномч~нцjь тропа'рь, гла'съ д~:%>

%<А='%>гница твоя` i=и~се, %<и='м~рекъ%>, зове'тъ ве'лiимъ 
гла'сомъ: тебе`, женише` мо'й, люблю` и= тебе` и='щущи 
страда'льчествую и= сраспина'юся, и= спогреба'юся 
кр~ще'нiю твоему`, и= стражду` тебе` ра'ди, jа='кw да 
цр\ствую въ тебjь`, и= о_у=мира'ю за тя`, да и= живу` съ 
тобо'ю: но jа='кw же'ртву непоро'чную прiими' мя, съ 
любо'вiю поже'ршуюся тебjь`. тоя` мл~твами, jа='кw 
мл\стивъ, сп~си` ду'шы на'шя.

%<Конда'къ, гла'съ в~:%>

%<Б%>ж~е'ственная па'мять твоя`, %<и='м~рекъ%>, дне'сь 
возсiя'вши jа=ви'ся мi'рови jа='кw со'лнце, сказу'ющи 
житiе` твое`: ты' бо воздержа'нiемъ плотска^я двиза^нiя 
разо'рши, и= страда'нiя кро'вiю о_у=невjь'стилася _е=си` 
хр\сто'ви. тjь'мже хва'лящыя тя` и=зба'ви w\т вся'кихъ 
sw'лъ, да зове'мъ ти`: ра'дуйся, мт~и прп\дбная.

%<И=сповjь'днику тропа'рь, гла'съ и~:%>

%<П%>равосла'вiя наста'вниче, бл~гоче'стiя о_у=чт~лю и= 
чистоты`, вселе'нныя свjьти'льниче, а=рхiере'_евъ 
бг~одухнове'нное о_у=добре'нiе, %<и='м~рекъ%>, прему'дре, 
о_у=че'ньми твои'ми вся^ просвjьти'лъ _е=си`, цjьвни'це 
дх~о'вная. моли` хр\ста` бг~а спасти'ся душа'мъ на'шымъ.

%<Конда'къ, гла'съ в~:%>

%<Н%>аслади'вся бг~ому'дре воздержа'нiя, и= жела^нiя 
плwтска'я ты` о_у=спи'лъ _е=си`, jа=ви'вся вjь'рою 
возраща'емь, и= jа='кw живота` дре'во ра'йское процвjь'лъ 
_е=си`, %<и='м~рекъ%>, _о='тче сщ~е'нный.

%<Безме'здникwмъ и= чудотвw'рцемъ тропа'рь, гла'съ и~:%>

%<С%>т~i'и безсре'бреницы и= чудотво'рцы, посjьти'те 
не'мwщи на'шя: ту'не прiя'сте, ту'не дади'те на'мъ.

%<Конда'къ, гла'съ в~:%>

%<Б%>лагода'ть прiи'мше и=сцjьле'нiй, простира'ете 
здра'вiе су'щымъ въ ну'ждахъ вра'чеве, чудотво'рцы 
пресла'внiи: но ва'шимъ посjьще'нiемъ ра'тникwвъ 
де'рзwсти низложи'те, мi'ръ и=сцjьля'юще чудесы`.

%<Хр\ста` ра'ди ю=ро'дивому тропа'рь, гла'съ а~:%>

%<Г%>ла'съ а=п\сла твоегw` па'vла о_у=слы'шавъ глаго'лющъ: 
мы` ю=ро'ди хр\ста` ра'ди, ра'бъ тво'й хр\сте` бж~е, 
%<и='м~рекъ%>, ю=ро'дъ бы'сть на земли` тебе` ра'ди: 
тjь'мже па'мять _е=гw` почита'юще, тебе` мо'лимъ: гд\си, 
сп~си` ду'шы на'шя.

%<Конда'къ, гла'съ в~:%>

%<В%>ы'шнiя красоты` жела'я, ни^жнiя сла^сти тjьл_е'сныя 
то'щнw w=ста'вилъ _е=си`, нестяжа'нiемъ су'етнагw мi'ра, 
а='гг~льское житiе` проходя`, сконча'вся, %<и='м~рекъ%>, 
бл~же'нне: съ ни'миже хр\ста` бг~а моли` непреста'ннw w= 
всjь'хъ на'съ.


