<::рус>  источник: Алфавит Духовный, оцифровка Александра Акимова

<::лат>  http://www.spiritalph.narod.ru/

<::слав>

Ча'сть а~

Глава` тре'тiя

W= _е='же не дjь'лаяй кто` ра'зумомъ, и= не w=чища'яй 
_е=гw`, не пра'въ и= не и='стиненъ _е='сть ра'зумъ.

Ра'зумъ недjь'ланъ, и= до'лгимъ вре'менемъ не w=чище'нъ, 
ра'зумъ не разу'менъ _е='сть, не пра'въ и= не и='стиненъ 
_е='сть ра'зумъ. _Е='сть же ра'зума разли'чiе, jа='коже и= 
всjь'хъ внjь'шнихъ веще'й. _Е='сть бо ра'зумъ соверше'нъ, 
духо'венъ, _е='сть же посре'днiй, дш~е'венъ, _е='сть же 
w\тню'дъ гру'бъ, плотскi'й. Jа='коже о_у='бw внjь'шнягw 
о_у=че'нiя, и=ли` ко'егw худо'жества, никто'же навы'кнетъ, 
не всегда` w= не'мъ поуча'яся и= попече'нiе творя`: си'це и= 
соверше'ннагw дх~о'внагw ра'зума и= w=чище'нiя о_у='мнагw 
кто` и=зучи'тся, не всегда` w= се'мъ прилjьжа'нiе творя`;

[в~] Не потща'выйся кто` пройти` собо'ю тjь'сный пу'ть 
_е=v\гльскiй, и= w= w=чище'нiи о_у=ма` вознебре'гъ, а='ще и= 
всю` внjь'шнюю му'дрость и=звы'че, слjь'пъ _е='сть душе'ю: 
писма` то'чiю о_у=бива'тельнагw придержи'тся, дх~а же 
w=живля'ющагw не прiе'млетъ: и= не то'чiю и=нjь'хъ, но ниже` 
себе` соверше'ннw и=спра'вити мо'жетъ. И='нъ бо _е='сть 
ра'зумъ мi'ра сегw`, и='нъ же _е='сть дх~о'венъ: дх~о'внаго 
бо ра'зума w\т прест~а'гw дх~а о_у=чи'шася вси` ст~i'и, и= 
просвjьти'шася jа='кw сл~нце въ мi'рjь. Дне'сь же не w\т 
дх~а ст~а, но w\т а=рiсто'теля, цицеро'на, платw'на, и= 
про'чiихъ jа=зы'ческихъ любому'дрц_евъ ра'зума о_у=ча'тся. 
Сегw` ра'ди до конца` w=слjьпо'ша лже'ю, и= прельсти'шася 
w\т пути` пра'вагw въ ра'зумjь. Ст~i'и за'повjьдей 
хр\сто'выхъ, и= о_у='мнагw дjь'ланiя о_у=чи'шася: сi'и же 
то'чiю слове'съ и=зглаго'ланiй о_у=ча'тся: вну'трь души` 
мра'къ и= тма`, на я=зы'цjь же вся` и='хъ прему'дрость.

[г~] Не мо'жетъ пра'въ и= и='стиненъ ра'зумъ, о_у=до'бь 
въ ду'шу бы'ти о_у=глубле'нъ, а='ще не до'лгимъ вре'менемъ, 
и= sjь'лнымъ трудо'мъ, и= по'двигомъ, и= та'кw по мjь'рjь 
по'двига и= труда`, о_у=мерщвля'ются плотскi'я по'хwти, и= 
по _е=ли'ку о_у=мерщвля'ются по'хwти, по толи'ку 
процвjьта'етъ и= возраста'етъ и='стиненъ ра'зумъ. Сугу'багw 
же всjь^мъ тре'бjь _е='сть по'двига, jа='коже внjь'шнягw 
труда`, си'це и= дjь'ланiя о_у='мнагw: _е=ди'нъ бо кромjь` 
друга'гw не соверша'ется.

[д~] Навы'кнувый кто` внjь'шнiя му'дрости, дх~о'вную же 
вознебре'гъ, подо'бенъ _е='сть w= _е=ди'номъ _о='цjь, и=ли` 
w= _е=ди'ной нозjь` су'щему. Внjь'шняя мi'ра сегw` му'дрость 
и= тjьле'сный тру'дъ, кромjь` о_у='мнагw дjь'ланiя, jа='кw 
сосцы` су'хи, jа='кw дре'во неплодови'то, глаго'летъ 
нjь'кто. Тогw` ра'ди не престава'ху ст~i'и, на _е=ди'номъ 
внjь'шнемъ то'чiю трудjь` и= о_у=че'нiи, но потща'шася 
навы'кнути и= вну'треннягw, си'рjьчь w=чище'нiя о_у='мнагw. 
А='ще бы во внjь'шнемъ о_у=че'нiи то'чiю бы'ли о_у=чи'лися, 
въ дх~о'вномъ же ни`, не бы'ли бы свя'ти, ниже` блг\дть 
прест~а'гw дх~а пребыва'ла бы въ душа'хъ и='хъ.

[_е~] Вси` _е=ли'цы внjь'шнягw наказа'нiя навы'кше, w= 
дх~о'вномъ вну'треннемъ дjь'ланiи, w= w=чище'нiи и= 
просвjьще'нiи ра'зума неради'ша, всеконе'чнw w=безуми'шася, 
и= разврати'шася въ разли'чныя стра^сти, и=ли` въ _е='р_еси 
поги'бельныя впадо'ша, jа='коже а='рiй, саве'ллiй, 
_е=vтi'хiй, и= про'чiи мно'зи, и=`же не и=скуси'ша, ни 
позна'ша бг~а и=мjь'ти во свое'мъ ра'зумjь: сегw` ра'ди 
предаде` и=`хъ бг~ъ въ неиску'сенъ о_у='мъ, твори'ти 
неподw'бная, глаго'летъ а=п\слъ (Ри'м. за\ч п~а).

[s~] А='ще кто` и= всю` му'дрость мi'ра сегw` 
и=звы'кнетъ, не w=чи'ститъ же о_у=ма`, ниже` просвjьти'тся 
душе'ю, бг~у соедини'тися не возмо'жетъ. Не соедини'выйся же 
гд\сви въ ра'зумjь дх~омъ, въ стезя'хъ безвjь'стныхъ 
_е='сть. w=чища'ется же и= просвjьща'ется о_у='мъ сугу'бымъ 
по'двигомъ, jа='коже реко'хъ: хране'нiемъ гд\снихъ 
за'повjьдей, и= о_у='мнымъ всегда'шнимъ дjь'ланiемъ, па'че 
же всегда'шними те'плыми слеза'ми. И=на'кw бо до 
просвjьще'нiя о_у='мнагw никто'же прiити` возмо'жетъ.

[з~] Вся'къ о_у='мъ не дjь'ланъ, не просвjьще'нъ, не 
w=соле'нъ бы'вши со'лiю бл~года'ти прест~а'гw дх~а, 
w=безуми'тся, и= разли'чными стра'стными дjья'нми и= 
помышле'ньми возсмерди'тся. Ра'зумъ бо кому'ждо 
_е=сте'ственнw w\т гд\са всажде'нъ _е='сть, _о=ба'че не 
дjь'лаяй кто` и='мъ, помрача'ется и= потемнjьва'етъ: 
дjь'лаяй же о_у=ясня'ется, и= въ соверше'нное просвjьще'нiе 
прихо'дитъ.

[и~] Jа='коже и= малjь'йшее _о=троча`, не тре'буетъ 
о_у=че'нiя, тjьле'сныма _о=чи'ма зрjь'ти свjь'тъ, (а='ще не 
неду'жно _е='сть зрjь'нiемъ) си'це не тре'буетъ кто` и= 
внjь'шнягw о_у=че'нiя ко прему'дрости дх~о'внjьй, и= 
соедине'нiю ра'зумомъ гд\сви, то'чiю w=чище'нiя и= 
просвjьще'нiя о_у='мнагw. Мно'зи бо не то'чiю внjь'шнягw 
о_у=че'нiя неиску'сни, но и= w\тню'дъ препро'сти бы'вше, 
прему'дрости дх~о'вныя о_у='мнымъ дjь'ланiемъ и= хране'нiемъ 
гд\снихъ за'повjьдей научи'шася, и= вели'кимъ дарw'мъ 
прича^стницы бы'ша, jа='коже а=нтw'нiй, пахw'мiй, па'vелъ 
препро'стый, и= и=нi'и.

[f~] Пе'рвjьйшiй _е='сть о_у='мъ па'че о_у=че'нiя 
внjь'шнягw и= пи'смене. Не бо` w\т пи'смене, и= о_у=че'нiя 
внjь'шнягw w=брjь'теся и= возрасте` о_у='мъ: но w\т о_у=ма` 
вся^ сiя^ роди'шася и= возрасто'ша. Бг~ъ _е=сте'ственнw 
о_у='мъ кому'ждо даде`, внjь'шнягw же о_у=че'нiя ра'зумъ w\т 
человjь^къ прибы'сть: тогw` ра'ди па'че всjь'хъ, до'лжни 
_е=смы` и=мjь'ти тща'нiе w= w=чище'нiи ра'зума. О_у='мъ 
w=чище'нъ и= просвjьще'нъ бы'вши, вся` внjь^шняя и= 
вну^тренняя разумjь'ти и= востяза'ти мо'жетъ: дх~о'венъ бо, 
востязу'етъ о_у='бw вся^, а= са'мъ то'й ни w\т _е=ди'нагw 
востязу'ется, рече` а=п\слъ (Ко\р за\ч рк~з).

[_i~] Вся'ка же'ртва со'лiю w=соли'тся, рече` гд\сь: не 
w=солена' же бы'вши возсмерди'тся (Ма\р за\ч м~в). Си'це и= 
душа`, _е='сть сво'йственна бг~у же'ртва, по ре'кшему: 
же'ртва бг~у дх~ъ сокруше'нъ (_Псало'мъ н~). не w=солена' же 
бы'вши со'лiю блг\дти прест~а'гw дх~а, вся'кw возсмерди'тся 
безу'мiемъ, и= и=спо'лнится разли'чныхъ страсте'й. А='ще и= 
всю` му'дрость мi'ра сегw` кто` и=звы'кнетъ, не w=соли'тся 
же со'лiю ст~а'гw дх~а, и= не бу'детъ прича'стенъ гд\сни 
бл~года'ти, весьма` непотре'бенъ пребу'детъ, jа='коже не 
и=мjь'яй въ себjь` начерта'нна _о='браза цр\ска, внjь` 
и=зме'щется черто'га хр\сто'ва: а='ще кто`, рече`, дх~а 
хр\сто'ва не и='мать, се'й нjь'сть _е=гw`, глаго'летъ 
а=п\слъ (Ри'м. за\ч ч~s).


