---
вечерня:
   отпустительно:
      тропарь:
         глас: 4
         текст: Постническое и равноангельское / житие ваше, / преподобнии отцы / Зосимо
            и Савватие, / вселенней познаны / сотвори вас чудодеянии / различными богоноснии, /
            просвещайте верою / призывающия вы / и чтущия честную // память вашу.
      молитва: 'О Преподобнии и Богоноснии отцы наши Зосимо и Савватие, земнии ангели
         и небеснии человецы, ближнии друзи Христовы и угодницы Божии, обители вашея
         славо и украшение, всея же северныя страны, паче и всего православнаго отечетва
         нашего необоримая стено и великое заступление! Се мы, недостойнии и многогрешнии,
         с благоговейною любовию ко святым мощем вашим припадающе, духом сокрушенным
         и смиренным прилежно молим вас: молите непрестанно благосердаго Владыку и Господа
         нашего Иисуса Христа, яко дерзновение велие к Тому имущии, да не отступит от
         нас Его вседействующая благодать, покров же и заступление Пресвятыя Владычицы
         нашея Богородицы на месте сем да пребудет, и да не оскудеют никогдаже истиннии
         ревнители ангельскаго жития во святей обители сей, идеже вы, богоноснии отцы
         и начальницы, безмерными труды и пощеньми, токи же слезными и всенощными бдении,
         непрестанными молитвами и моленьми начало иноческому житию положисте. Ей, угодницы
         святии, молитвенницы к Богу благоприятнейшии, теплыми вашими к Нему мольбами
         оградите и сохраните ны и святое селение сие ваше от труса, потопа, огня и меча,
         нашествия иноплеменных и смертоносныя язвы, от вражды и всяких нестроений, от
         всякия беды и скорби и от всякаго зла: да непрестанно на месте сем, в мире и
         безмолвии, благочестно славится Пресвятое имя Господа и Бога, и обретают вечное
         спасение ищущие Его. О преблаженнии отцы наши, Зосимо и Савватие! Услышите ны
         грешныя, во святей обители вашей и под кровом вашего защищения недостойно жительствующыя,
         и благомощными вашими к Богу ходатайствы испросите душам нашым грехов оставление,
         жития исправление и вечных благ восприятие в Небеснем Царствии: всем же верующим,
         иже на всяком месте и во всякой нужде призывают вас в помощь и заступление,
         и иже с благоговейною любовию во обитель вашу притекают, не престаните изливати
         всякую благодать и милость, сохраняюще их от всякия сопротивныя силы, от всякия
         напасти и от всякаго злаго обстояния, и подающе им вся потребная к душевней
         и телесней пользе. Наипаче же молите премилосердаго Бога, да утвердит и укрепит
         Церковь Свою святую и все наше православное Отечество в мире и тишине, в любви
         и единомыслии, в правоверии и благочестии да сохранит и соблюдет во веки веков.
         Аминь.'
