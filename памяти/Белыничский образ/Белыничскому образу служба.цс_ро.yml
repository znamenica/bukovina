---
вечерня:
   отпустительно:
      тропарь:
         глас: 4
         текст: Возсия нам, яко солнце светозарное, явленная от Киево-Печерския лавры
            икона Твоя Владычице, по благословению Твоему иноком в место сие принесенная,
            ныне же нам Владычице с верою к ней припадающим, оставление грехов испроси,
            и сердца наша светом Твоим просвети, и к Сыну Твоему молитву вознеси о
            спасении душ наших.
      молитва:
       - 'О всемилостивая Госпоже Царице Богородице, от всех родов избранная и всеми
         роды земными и небесными ублажаемая! Припадаем, поклоняемся Тебе и смиренно
         молим Тя: воззри милостиво на предстоящия пред святым образом Твоим чудотворным,
         и приими молитвы, со слезами Тебе приносимыя от нас, недостойных рабов Твоих,
         и к Твоему образу пение возсылаемое со умилением, яко Тебе Самой ту сущей, послушающей
         и подающей с верою просящим по коемуждо прошению исполнение. Ты, именуемая Всех
         скорбящих Радость, услыши нас, скорбных. Ты, называемая Утоли моя печали, утоли
         нашу печаль. Ты, купино неопалимая, сохрани мир и всех нас от вредоносных огненных
         стрел врага. Ты, взыскание погибших, не попусти нам погибнути в бездне грехов
         наших. Ты, Одигитрие, укажи нам правый путь ко спасению. Ты, неувядаемый цвете
         чистоты, даждь нам помощь, немощным плотскою страстию, и уцеломудри нас. Ты,
         боголюбивая скоропослушнице, услыши в час сей молитву нашу. Ты, заступница усердная,
         Мати Господа Вышняго, Ты, наша Мати и надеждо, облегчи скорбь нашу, немощным
         здравие даруй, разслабленных и недужных исцели и от одра болезни возстави. От
         бесных бесы отгони, обидимых от бед избави, вдов защити, грешныя прости, прокаженныя
         очисти, слепым зрение даруй, старость поддержи, юныя настави, малыя дети помилуй,
         неплодны от неплодства разреши, в семействах мир утверди, путешествующим спутешествуй,
         православным христианом на враги победу и одоление даруй, ереси и расколы изкорени,
         отпадшия от благочестивыя веры на путь правый обрати, страну нашу миром огради,
         земли плодородие даруй, всех же нас от внезапныя смерти сохрани и всякия многоразличныя
         страсти уврачуй, вся бо возможеши ходатайством к Сыну твоему Христу Богу нашему.'
       - 'О всепетая Мати, Пресвятая Дево Богородице, не престани молитися о нас, недостойных,
         и к пречистому образу Твоему со умилением припадающих и со страхом и любовию
         на сей взирающих, яко живей Ти сущей. Услыши нас, Владычице, на Тя по Бозе едину
         надежду имущих. Прежде отшедшия отцы и матери, братия и сестры наша упокой в
         селениих святых, в месте светле, в месте злачне, в месте покойне, идеже несть
         печаль и воздыхание. Егда же приспеет и наше от жития сего отшествие и к вечней
         жизни преселение, предстани нам, преблагословенная надеждо наша, даруй нам христианскую
         кончину живота нашего, безболезненну, непостыдну, мирну и Святых Тайн причастну,
         да в будущем веце сподобимся вси купно со всеми святыми безконечныя блаженныя
         жизни во царствии возлюбленнаго Сына Твоего Иисуса Христа, Емуже подобает всякая
         слава, честь и поклонение со Безначальным Его Отцем и Пресвятым, и Благим, и
         Животворящим Его Духом ныне и присно и во веки веков. Аминь.'
утреня:
   величание: Величаем Тя, Пресвятая Дево Богородице, и чтим святую икону Твою
      Белыничскую, ею же даруеши нам благодать и исцеления с верою всем притекающим.
   канон:
      кондак:
         глас: 4
         текст: 'Взбранной Воеводе победительная, яко избавльшеся от злых, пришествием
            Твоего Честнейшаго образа Владычице Богородице, светло сотворяем празднество
            иконы Твоея Белыничския и зовем Ти Богородице: радуйся, Невесто Неневестная.'
