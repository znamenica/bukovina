<::лат> OCR:

<::рус> Библиотека святоотеческой литературы

<::лат> http://orthlib.ru

<::слав>

%<Мjь'сяца тогw'же въ к~а-й де'нь.%>

%<Слу'жба и='же во ст~ы'хъ _о=тцу` на'шему дими'трiю,
митрополi'ту росто'вскому, чудотво'рцу.%>

%<На ма'лjьй вече'рни,%>

%<на Г%>д\си воззва'хъ, %<стiхи^ры ст~а'гw, гла'съ а~.%>

%<Подо'бенъ: Н%>б\сныхъ чинw'въ:

%<В%>ма'лjь бы'лъ _е=си` вjь'ренъ, дими'трiе, над\ъ
мно'гими тя` поста'ви гд\сь, и= вше'лъ _е=си` въ ра'дость
гд\са твоегw`, и=дjь'же предстоя` _е=му`, мо'лишися w=
душа'хъ на'шихъ.

%<_О='%>трочество твое` на о_у=че'нiе, ю='ность на
по'двиги мона'ш_ескiя, му'жескiй же во'зрастъ на по'льзу
всjь^мъ w=ст~и'лъ _е=си`, и='хже ра'ди тя` ны'нjь во ст~ы'хъ
почита'емъ.

%<Сла'ва, гла'съ то'йже:%>

%<Jа='%>коже мi'ръ и= вся^ кра^сная мi'ра, та'кw и=
нача'льство над\ъ бра'тiею w=ста'вивый, всели'лся _е=си` въ
кi'евъ па'ки близ\ъ пеще'ръ, w\т_ону'дуже би'серъ житi'й
ст~ы'хъ труды^ твои'ми и=скопа'лъ _е=си` на'мъ.

%<И= ны'нjь, пра'здника, гла'съ s~. Самогла'сенъ:%>

%<Д%>не'сь са'дъ живо'тный w\т земны'хъ незаходи'мыхъ
нjь'дръ происхо'дитъ, на не'мъ прегвожде'ннагw хр\ста`
и=звjьству'етъ воскр\снiе: и= воздвиза'емый рука'ми
сщ~е'нническими, тогw` на нб~са` возвjьща'етъ возноше'нiе:
и='мже на'ше смjьше'нiе, w\т _е='же на зе'млю паде'нiя, на
нб~сjь'хъ жи'тельствуетъ. тjь'мже бл~года'рственнjь
возопiи'мъ: гд\си, вознесы'йся на не'мъ, и= тjь'мъ
совозне'съ на'съ, нб\сныя твоея` ра'дости сподо'би, jа='кw
чл~вjьколю'бецъ.

%<На стiхо'внjь стiхи^ры ст~а'гw, гла'съ и~:%>

%<П%>рiиди'те, рwссi'йскiя цр~кве сы'нове, о_у=бл~жи'мъ
о_у=чи'теля на'шего, и='же въ жи'зни свое'й на'съ
наставля'я, по сме'рти же назира'я, пече'тся jа='кw па'стырь
до'брый w= душа'хъ на'шихъ.

%<Стi'хъ: О_у=%>ста` моя^ возглаго'лютъ прему'дрость, и=
поуче'нiе се'рдца моегw` ра'зумъ.

%<Б%>г~одухнове'нный _о=рга'нъ всест~а'гw дх~а,
w=бличи'тель суему'дренныхъ раско'лwвъ, вели'кiй ст~и'тель
дими'трiй, и=сточа'яй струю` бл~года'ти бж~iя w\т
многоцjьле'бныхъ моще'й свои'хъ, хода'тайствуетъ
непреста'ннw, и= мо'лится бг~у w= душа'хъ на'шихъ.

%<Стi'хъ: П%>рв\дникъ jа='кw фi'нi_ксъ процвjьте'тъ,
jа='кw ке'дръ, и='же въ лiва'нjь, о_у=мно'жится.

%<С%>лу'шая гла'са гд\сня, призыва'ющагw тя` къ себjь`,
гото'въ бы'лъ _е=си`, дими'трiе, ко и=схо'ду твоему` w\т
сея` жи'зни: въ ве'черъ и= въ полу'нощи, въ пjьтлоглаше'нiе
же и= о_у='тро не воздрема'лъ _е=си`, w=жида'я къ себjь`
гд\са, до'ндеже срjь'тивъ вше'лъ _е=си` къ нему` въ ра'дость
вjь'чную: и=дjь'же предстоя` _е=му` мо'лишися, да пода'стъ
и= на'мъ жи'знь ст~у и= кончи'ну хр\стiа'нскую.

%<Сла'ва, ст~а'гw, гла'съ в~:%>

%<Р%>а'дуйся, дими'трiе, ст~и'телей похвало`,
сщ~е'нникwвъ сла'во, пра'вило мона'хwвъ, цр~кве
о_у=твержде'нiе.

%<И= ны'нjь, пра'здника, гла'съ s~:%>

%<Д%>не'сь дре'во jа=ви'ся, дне'сь ро'дъ _е=вре'йскiй
поги'бе, дне'сь вjь'рными цари^ вjь'ра jа=вля'ется, и=
а=да'мъ дре'ва ра'ди и=спаде`, и= па'ки дре'вомъ де'мони
вострепета'ша. всеси'льне гд\си, сла'ва тебjь`.

%<По Ны'нjь w\тпуща'еши: тропа'рь ст~а'гw, гла'съ и~:%>

%<П%>равосла'вiя ревни'телю, и= раско'ла и=скорени'телю,
рwссi'йскiй цjьле'бниче, и= но'вый къ бг~у мл~твенниче,
списа'ньми твои'ми бу'ихъ о_у=цjьлому'дрилъ _е=си`.
цjьвни'це дх~о'вная, дими'трiе бл~же'нне, моли` хр\ста` бг~а
сп~сти'ся душа'мъ на'шымъ.

%<Сла'ва, и= ны'нjь, пра'здника: С%>п~си`, гд\си, лю'ди
твоя^:

%<На вели'цjьй вече'рни,%>

%<стiхосло'вимъ Б%>л~же'нъ му'жъ: %<а~-й а=нтiфw'нъ.
%>

%<На Гд\си воззва'хъ, стiхи^ры пра'здника, гла'съ s~.%>

%<Подо'бенъ: В%>сю` w\тложи'вше:

%<К%>р\стъ воздвиза'емь, на не'мъ вознесе'ннагw стр\сть
преч\стую, пjь'ти повелjьва'етъ тва'ри все'й: на то'мъ бо
о_у=би'въ на'съ о_у=би'вшаго, о_у=мерщвл_е'нныя w=живи'лъ
_е='сть, и= о_у=добри` и= на нб~сjь'хъ жи'ти сподо'би jа='кw
милосе'рдъ, премно'жествомъ бл~гости. тjь'мъ ра'дующеся,
вознесе'мъ и='мя _е=гw`, и= тогw` возвели'чимъ кра'йнее
снизхожде'нiе.

%<М%>wv"се'й пред\ъwбрази' тя, ру'ки просте'ръ на
высоту`, и= побjьжда'ше а=мали'ка мучи'теля, кр\сте
честны'й, вjь'рныхъ похвало`, страда'льц_евъ
о_у=твержде'нiе, а=п\слwвъ о_у=добре'нiе, прв\дныхъ
побо'рниче, всjь'хъ прп\дбныхъ сп~си'телю. тjь'мъ тя`
воздвиза'ема зря'щи тва'рь весели'тся, и= торжеству'етъ
сла'вящи хр\ста`, тобо'ю разстоя^щая собра'вшаго, кра'йнею
бл~гостiю.

%<К%>р\сте пречестны'й _е=го'же w=бстоя'тъ чи'ни
а='гг~льстiи веселя'щеся, дне'сь воздвиза'емь,
бж~е'ственнымъ манове'нiемъ возно'сиши вся^, w=краде'нiемъ
снjь'ди w\тгна^нныя и= въ сме'рть попо'лзшыяся. тjь'мже тя`
сердцы` и= о_у=стна'ми вjь'рнiи лобыза'юще, сщ~е'нiе
почерпа'емъ, возноси'те, вопiю'ще, хр\ста` пребл~га'го бг~а,
и= тогw` покланя'йтеся бж~е'ственному подно'жiю.

%<И= ст~а'гw, гла'съ то'йже:%>

%<П%>отща'лся _е=си` на земли`, ст~е дими'трiе, ху'ждшее
покори'ти лу'чшему и= пло'ть порабо'тити дх~у: тjь'мъ и=
же'злъ а=рхiпа'стырскiй воспрiя'лъ _е=си`, и='мже
бл~гопокори'выя до'брjь о_у=па'слъ _е=си`, непокори^выя же
дале'че прогна'лъ _е=си`. и= ны'нjь на нб~сjь'хъ
сщ~еннолjь'пнw предстои'ши, со а='гг~лы ликовству'я.

%<В%>ъ житiи` твое'мъ, ст~и'телю дими'трiе, чре'сла
любо'вiю препоя'салъ _е=си`, и= но'зjь w=бу'въ во
о_у=пова'нiе хр\сто'во, свjьти'льникъ вjь'ры о_у=краси'лъ
_е=си` _е=ле'емъ дjь'лъ бл~ги'хъ: тjь'мъ съ му'дрыми вше'лъ
_е=си` въ нб\сный черто'гъ, и=дjь'же предстоя` вл\дцjь
хр\сту`, моли'ся, да прише'дшу полу'нощному во'плю,
и=зы'демъ въ срjь'тенiе _е=му` и= мы` гото'ви.

%<Гла'съ и~.%>

%<Подо'бенъ: _W%> пресла'внагw чудесе`!

%<О_у=%>краси'въ твою` ду'шу добродjь'тельми, и=
преше'дъ по'прище вре'менныя жи'зни во стра'сjь бж~iи,
w=брjь'лъ _е=си` бл~года'ть пред\ъ бг~омъ, ст~е дими'трiе:
и= ны'нjь предстоя'й пр\сто'лу гд\са сла'вы, моли` сп~сти'ся
душа'мъ на'шымъ.

%<П%>а'стырю до'брый, о_у=се'рдный подража'телю
пастыренача'льника сн~а бж~iя, о_у=слы'ши на'съ грjь'шныхъ,
призыва'ющихъ въ по'мощь твое` немо'лчное хода'тайство, и=
моли` w= на'съ всемл\стиваго бг~а, да и=збjь'гнемъ вся'кихъ
sw'лъ и= напа'стей, и= да о_у=лучи'мъ вjь'чное бл~же'нство,
во _е='же ку'пнw съ тобо'ю, ст~и'телю дими'трiе, сла'вити и=
воспjьва'ти ст~у'ю тр\оцу.

%<Сла'ва, гла'съ то'йже:%>

%<П%>охвала'ми о_у=бл~жи'мъ ст~и'теля дими'трiа,
i=ера'рха вели'каго, златоу'ста рwссi'йскаго, и='же
содjь'лався сосу'дъ и=збра'нъ всест~а'гw дх~а, причте'нъ
jа=ви'ся ли'ку другw'въ бж~iихъ, и= мо'лится дарова'ти ми'ръ
и= бл~годе'нствiе наро'ду на'шему, на враги`
побjь'ду и= w=доле'нiе, держа'вjь на'шей бл~готи'шiе и=
мi'рови ве'лiю ми'лость.

%<И= ны'нjь, пра'здника, гла'съ в~:%>

%<П%>рiиди'те, вси` jа=зы'цы, бл~гослове'нному дре'ву
поклони'мся, и='мже бы'сть вjь'чная пра'вда: пра'_отца бо
а=да'ма прельсти'вый дре'вомъ, кр\сто'мъ прельща'ется, и=
па'даетъ низве'рженъ паде'нiемъ стра'ннымъ, мучи'тельствомъ
w=держа'вый ца'рское зда'нiе: кро'вiю бж~iею jа='дъ sмi'евъ
w\тмыва'ется, и= кля'тва разруши'ся w=сужде'нiя пра'веднагw,
непра'веднымъ судо'мъ прв\днику w=сужде'ну бы'вшу: дре'вомъ
бо подоба'ше дре'во и=сцjьли'ти, и= стр\стiю безстра'стнагw,
jа='же на дре'вjь разрjьши'ти стра^сти w=сужде'ннагw. но
сла'ва, хр\сте` цр~ю`, _е='же w= на'съ твоему` му'дрому
смотре'нiю, и='мже сп~слъ _е=си` всjь'хъ, jа='кw бл~гъ и=
чл~вjьколю'бецъ.

%<Вхо'дъ. Прокi'менъ дне`, и= чт_е'нiя три`.%>

%<При'тчей чте'нiе.%>

[Главы^ _i~, г~, и~] %<П%>а'мять прв\днагw съ
похвала'ми, и= бл~гослове'нiе гд\сне на главjь` _е=гw`.
Бл~же'нъ человjь'къ, и='же w=брjь'те прему'дрость, и=
сме'ртенъ, и='же о_у=вjь'дjь ра'зумъ. Лу'чше бо сiю`
купова'ти, не'жели зла'та и= сребра` сокрw'вища.
Честнjь'йшая же _е='сть ка'менiй многоцjь'нныхъ: все' же
честно'е недосто'йно _е=я` _е='сть. Долгота' бо дне'й и=
лjь^та живота` въ десни'цjь _е=я`, въ шу'йцjь же _е=я`
бога'тство и= сла'ва: w\т о_у='стъ _е=я` и=схо'дитъ пра'вда,
зако'нъ же и= мл\сть на я=зы'цjь но'ситъ. Послу'шайте
о_у=`бо мене`, _w ча^да, честна^я бо реку`: и= бл~же'нъ
человjь'къ, и='же пути` моя^ сохрани'тъ: и=схо'ди бо мои`
и=схо'ди живота`, и= о_у=готовля'ется хотjь'нiе w\т
гд\са. Сегw` ра'ди молю` ва'съ, и= предлага'ю мо'й гла'съ
сыновw'мъ человjь'ч_ескимъ: jа='кw а='зъ, прему'дрость,
о_у=стро'ихъ совjь'тъ, и= ра'зумъ и= смы'слъ а='зъ
призва'хъ. Мо'й совjь'тъ и= о_у=твержде'нiе, мо'й ра'зумъ,
моя' же крjь'пость. А='зъ мене` лю'бящыя люблю`, и='щущiи же
мене` w=бря'щутъ бл~года'ть. Разумjь'йте о_у=`бо неsло'бивiи
кова'рство, ненака'заннiи же прилага'йте сердца`.
Послу'шайте мене` и= па'ки, честна^я бо реку`, и= w\тве'рзу
w\т о_у=сте'нъ пра^вая: jа='кw и='стинjь поучи'тся горта'нь
мо'й, м_е'рзки же предо мно'ю о_у=стны` лжи^выя. Съ пра'вдою
вси` глаго'лы о_у='стъ мои'хъ: ничто'же въ ни'хъ стро'потно,
ниже` развраще'нно. Вся^ пра'ва су'ть разумjьва'ющымъ, и=
прw'ста w=брjьта'ющымъ ра'зумъ. Научу' бо ва'съ и='стинjь,
да бу'детъ w= гд\сjь наде'жда ва'ша, и= и=спо'лнитеся дх~а.

%<Прему'дрости соломw'новы чте'нiе.%>

[Главы^ _i~, а~_i] %<О_у=%>ста` прв\днагw ка'плютъ
прему'дрость: о_у=стнjь' же муже'й му'дрыхъ вjь'дятъ
бл~года'ть. О_у=ста` му'дрыхъ поуча'тся прему'дрости,
пра'вда же и=збавля'етъ и=`хъ w\т сме'рти. Сконча'вшуся
му'жу пра'ведну, не поги'бнетъ наде'жда. Сы'нъ бо пра'веденъ
ражда'ется въ живо'тъ, и= во бл~ги'хъ свои'хъ пло'дъ пра'вды
w=б\ъи'метъ. Свjь'тъ прв\днымъ всегда`, и= w\т гд\са
w=бря'щутъ бл~года'ть и= сла'ву. Я=зы'къ му'дрыхъ дw'брая
свjь'сть, и= въ се'рдцjь и='хъ почi'етъ му'дрость. Лю'битъ
гд\сь преподw'бная сердца`, прiя'тни же _е=му` вси`
непоро'чнiи въ пути`. Му'дрость гд\сня просвjьща'етъ лице`
разу'мнагw: постига'етъ бо жела'ющыя ю=`, пре'жде
да'же разумjь'ти ю=`, и= о_у=до'бь о_у='зрится w\т лю'бящихъ
ю=`. О_у='треневавый къ не'й, не о_у=труди'тся: и= бдя'й
_е=я` ра'ди, вско'рjь без\ъ печа'ли бу'детъ. Jа='кw
досто'йныхъ _е=я` сама` w=бхо'дитъ и='щущи, и= во стезя'хъ
_е=я` jа=вля'ется и=`мъ бл~гопрiе'мнjь. Му'дрости никогда'же
w=долjь'етъ sло'ба. Си'хъ ра'ди рачи'тель бы'хъ добро'ты
_е=я`: и= возлюби'хъ ю=`, и= поиска'хъ w\т ю='ности моея`:
и= взыска'хъ невjь'сту привести` себjь`, jа='кw всjь'хъ
вл\дка возлюби` ю=`. Таи'бница бо _е='сть бж~iя хи'трости и=
w=брjьта'тельница дjь'лъ _е=гw`. Труды` _е=я` су'ть
добродjь'т_ели: цjьлому'дрiю же и= ра'зуму та` о_у=чи'тъ,
пра'вдjь и= му'жеству, и='хже потре'бнjье ничто'же _е='сть
въ житiи` человjь'кwмъ. А='ще же и= мно'гагw и=ску'сства
жела'етъ кто`, вjь'сть др_е'вняя и= бы'ти хотя^щая
разсмо'тритъ: свjь'сть и=зви^тiя слове'съ и= разрjьш_е'нiя
гада'нiй: зна'м_енiя и= чудеса` проразумjь'етъ, и= сбытiя^
време'нъ и= лjь'тъ: и= всjь^мъ совjь'тникъ _е='сть бл~гъ,
jа='кw безсме'ртiе _е='сть въ не'й, и= бл~госла'вiе во
_о=бще'нiи слове'съ _е=я`. Сегw` ра'ди бесjь'довахъ ко
гд\су, и= помоли'хся _е=му`, и= рjь'хъ w= всегw` се'рдца
моегw`: бж~е _о=тц_е'въ и= гд\си мл\сти, сотвори'вый вся^
сло'вомъ твои'мъ и= му'дростiю твое'ю о_у=стро'ивый
человjь'ка, да владjь'етъ бы'вшими w\т теб_е` тварьми` и= да
о_у=правля'етъ мi'ръ въ преподо'бiи и= пра'вдjь: да'ждь ми`
твои'хъ пр\сто'лwвъ присjьдя'щую прему'дрость: и= не
w\тлучи` мене` w\т _о='трwкъ твои'хъ, jа='кw а='зъ ра'бъ
тво'й и= сы'нъ рабы'ни твоея`. Посли` ю=` съ нб~съ w\т
ст~а'гw жили'ща твоегw` и= w\т пр\сто'ла сла'вы твоея`, да
су'щи со мно'ю научи'тъ мя`, что` бл~гоуго'дно
_е='сть пред\ъ тобо'ю: и= наста'витъ мя` въ ра'зумъ, и=
сохрани'тъ мя` во сла'вjь свое'й. Помышл_е'нiя бо сме'ртныхъ
вся^ боязли^ва, и= погрjьши'т_ельна о_у=мышл_е'нiя и='хъ.

%<Прему'дрости соломw'новы чте'нiе.%>

[Главы^ д~, s~, з~, в~] %<П%>охваля'ему прв\днику,
возвеселя'тся лю'дiе: безсме'ртiе бо _е='сть па'мять _е=гw`,
jа='кw w\т гд\са познава'ется и= w\т человjь^къ: и=
о_у=го'дна гд\севи душа` _е=гw`. Возлюби'те о_у=`бо, _w
му'жiе, му'дрость, и= поживете`: восхощи'те _е=я`, и=
нака'зани бу'дете: нача'ло бо _е=я` любы` и= соблюде'нiе
зако'на. Почти'те прему'дрость, да во вjь'ки ца'рствуете.
Возвjьщу` ва'мъ и= не скры'ю w\т ва'съ та^инъ бж~iихъ:
jа='кw то'й му'дрости наста'вникъ _е='сть, и= му'дрыхъ
и=спра'витель, и= вся'кому смы'слу и= дjь'лу хитре'цъ. И=
всjь^мъ смы'слwмъ научи'тъ му'дрость: _е='сть бо въ не'й
дх~ъ разу'менъ и= ст~ъ, и= сiя'нiе свjь'та присносу'щнагw,
и= _о='бразъ бл~гости бж~iя. Та` дру'ги бж~iя и= пр\оро'ки
о_у=строя'етъ: бл~голjь'пнjьйши же _е='сть со'лнца и= па'че
вся'кагw сотворе'нiя sвjь'здъ: свjь'ту сосужда'ема,
w=брjьта'ется пе'рвjьйши. Та` о_у=гожда'ющыя _е='й w\т
болjь'зней и=зба'ви, и= наста'ви на ст_ези` пра^выя: даде`
и=`мъ ра'зумъ и=мjь'ти ст~ъ, и= сохрани` я=` w\т ловя'щихъ,
и= по'двигъ крjь'покъ подаде` и=`мъ, да разумjь'ютъ вси`,
jа='кw си'льнjье всегw` _е='сть бл~гоче'стiе: и= никогда'же
премо'жетъ sло'ба му'дрости, ниже` пре'йдетъ sлы^я w=блича'я
су'дъ. Реко'ша же въ себjь`, помы'сливше непра'веднw:
наси'льствуемъ прв\дному, и= не пощади'мъ преподо'бства
_е=гw`, ни о_у=срами'мся сjьди'нъ ста'рости
многолjь'тны, бу'детъ бо на'мъ крjь'пость зако'нъ: и=
о_у=лови'мъ прв\днаго, jа='кw неуго'денъ на'мъ _е='сть, и=
проти'вится дjьлw'мъ на'шымъ, и= поно'ситъ на'мъ w\тпаде'нiе
зако'на, и= w=блича'етъ на'мъ согрjьш_е'нiя наказа'нiя
на'шегw: возвjьща'етъ на'мъ ра'зумъ и=мjь'ти бж~iй, и=
_о='трока гд\сня себе` и=мену'етъ. Бы'сть на'мъ на
w=бличе'нiе помышле'нiй на'шихъ, и= тя'жекъ на'мъ _е='сть,
и= ви'димъ, jа='кw неподо'бно и=ны^мъ житiе` _е=гw`, и=
и=змjьн_е'ны ст_ези` _е=гw`. Въ поруга'нiе вмjьни'хомся
_е=му`: и= о_у=даля'ется w\т путе'й на'шихъ, jа='кw w\т
нечисто'тъ, и= бл~жи'тъ послjь^дняя прв\дныхъ. О_у=ви'димъ
о_у=`бо, а='ще словеса` _е=гw` и='стинна су'ть: и=ску'симъ,
jа=`же сбыва'ются _е=му`. Руга'нiемъ и= му'кою и=стя'жемъ
_е=го`, да разумjь'емъ кро'тость _е=гw`, и= и=ску'симъ
безsло'бство _е=гw`: сме'ртiю без\ъwбра'зною w=су'димъ
_е=го`: бу'детъ бо посjьще'нiе w\т слове'съ _е=гw`. Сiя^
помы'слиша, и= прельсти'шася: w=слjьпи' бо я=` sло'ба и='хъ,
и= не разумjь'ша та^инъ бж~iихъ, и= не разсуди'ша, jа='кw
ты` _е=си` бг~ъ _е=ди'нъ, живота` и=мjь'яй и= сме'рти
вла'сть, и= сп~са'яй во вре'мя ско'рби, и= и=збавля'яй w\т
вся'кагw sла`: ще'дръ и= мл\стивъ, и= дая` прп\дбнымъ
свои^мъ бл~года'ть, и= свое'ю мы'шцею гw'рдымъ противля'яся.

%<На лiтi'и стiхи^ры ст~а'гw, гла'съ _е~:%>

%<П%>рiиди'те, правосла'вныхъ собо'ри, воспои'мъ
ст~и'теля, о_у=че'нiемъ къ бг~оразу'мiю на'съ наста'вльшаго,
и=сто'чника чуде'съ преди'внаго, цр~кве свjьти'льника
пресвjь'тлаго, о_у=чи'теля росто'ву прему'драго, и= все'й
рwссi'и прекра'сное о_у=добре'нiе: то'й бо
и=збавля'етъ на'съ w\т вся'кихъ sлы'хъ и=скуше'нiй и=
бjь'дъ, и= мо'лится w= душа'хъ на'шихъ.

%<Х%>р\сто'во ста'до слове'сныхъ _о=ве'цъ, на sла'цjь
бл~гоче'стiя, до'брjь о_у=па'слъ _е=си`, i=ера'рше. тjь'мже
и= по преставле'нiи цр~ко'вныхъ твои'хъ ча^дъ не w=ставля'й,
но посjьща'й, и= ст~jь'й тр\оцjь со а=рхiер_е'и предстоя`,
моли` сп~сти` вся^, честны'хъ твои'хъ моще'й w=брjь'тенiе
любо'вiю почита'ющыя, дими'трiе прехва'льне.

%<З%>на'м_енiи и= чудесы` тебе` гд\сь просла'ви,
ст~и'телю дими'трiе: прого'ниши бо ду'хи, и= врачу'еши
стра^сти, ду'шы просвjьща'еши вjь'рныхъ, приходя'щихъ ко
ст~о'му твоему` гро'бу, а='гг~лwвъ собесjь'дниче, а=п\слwвъ
_е=динонра'вне, а=рхiере'_евъ сопресто'льне, бл~говjь'рiя
побо'рниче.

%<Сла'ва, гла'съ s~:%>

%<Г%>ра'дъ w=ст~и'ся, наро'ди бл~гослови'шася, цр~ковь
перворо'дныхъ ду'хомъ ликовству'етъ, во w=брjь'тенiи
честны'хъ моще'й твои'хъ, i=ера'рше дими'трiе, и= лю'дiе
взыва'ютъ: ты` на'ше о_у=твержде'нiе, и= тобо'ю хва'лимся.
моли` сп~сти` вся^, любо'вiю ст~ы'хъ твои'хъ моще'й
w=брjь'тенiе при'снw сла'вящыя.

%<И= ны'нjь, пра'здника, гла'съ д~:%>

%<Ч%>естна'гw кр\ста`, хр\сте`, дjь'йство проwбрази'въ
мwv"се'й, побjьди` проти'внаго а=мали'ка въ пусты'ни
сiна'йстjьй: _е=гда' бо простира'ше ру'цjь, кр\ста`
_о='бразъ творя`, о_у=крjьпля'хуся лю'дiе: ны'нjь же веще'й
сбытiе` въ на'съ и=спо'лнися. дне'сь кр\стъ воздвиза'ется,
и= де'мони бjь'гаютъ, дне'сь тва'рь вся` w\т тли`
свободи'ся: вся^ бо кр\ста` ра'ди возсiя'ша на'мъ
дарова^нiя. тjь'мже ра'дующеся вси`, припа'даемъ тебjь`,
глаго'люще: jа='кw возвели'чишася дjьла` твоя^ гд\си, сла'ва
тебjь`.

%<На стiхо'внjь стiхи^ры пра'здника, гла'съ _е~.
Самоподw'бны:%>

%<Р%>а'дуйся, живоно'сный кр\сте, бл~гоче'стiя
непобjьди'мая побjь'до, две'рь ра'йская, вjь'рныхъ
о_у=твержде'нiе, цр~кве w=гражде'нiе, и='мже тля` разори'ся
и= о_у=праздни'ся, и= попра'ся сме'ртная держа'ва, и=
вознесо'хомся w\т земли` къ нб\снымъ: _о=ру'жiе
непобjьди'мое, бjьсw'въ сопротивобо'рче, сла'во мч~нкwвъ,
прп\дбныхъ jа='кw вои'стинну о_у=добре'нiе, приста'нище
сп~се'нiя, да'руяй мi'ру ве'лiю мл\сть.

%<Стi'хъ: В%>озноси'те гд\са бг~а на'шего, и=
покланя'йтеся подно'жiю нw'гу _е=гw`, jа='кw ст~о _е='сть.

%<Р%>а'дуйся, гд\сень кр\сте, и='мже разрjьши'ся w\т
кля'твы человjь'чество, су'щiя ра'дости зна'менiе,
прогоня'яй враги` во твое'мъ воздви'женiи, всече'стне: на'мъ
помо'щниче, крjь'пость прв\дныхъ, сщ~е'нникwвъ бл~голjь'пiе,
воwбража'емый, и= лю'тыхъ и=збавля'яй: же'зле си'лы, и='мже
пасе'мся, _о=ру'жiе ми'ра, _е=го'же со стра'хомъ w=бстоя'тъ
а='гг~ли, хр\ста` бж~е'ственная сла'во, подаю'щагw мi'ру
ве'лiю мл\сть.

%<Стi'хъ: Б%>г~ъ же цр~ь на'шъ пре'жде вjь'ка, содjь'ла
сп~се'нiе посредjь` земли`.

%<Р%>а'дуйся, слjьпы'хъ наста'вниче, немощны'хъ врачу`,
воскр\снiе всjь'хъ о_у=ме'ршихъ, воздви'гнувый ны` во тлю`
па'дшыя, кр\сте честны'й: и='мже разруши'ся кля'тва, и=
процвjьте` нетлjь'нiе, и= земнi'и w=божи'хомся, и= дiа'волъ
всеконе'чнw низве'ржеся. дне'сь воздвиза'ема тя`
ви'дяще рука'ми а=рхiере'йскими, возно'симъ вознесе'ннаго
посредjь` теб_е`, и= тебjь` покланя'емся, почерпа'юще
бога'тнw ве'лiю мл\сть.

%<Сла'ва, ст~а'гw, гла'съ д~:%>

%<В%>озра'дуемся, рwссi'йстiи собо'ри, похвалу`
росто'вскую о_у=блажа'юще, чудотво'рца дими'трiа: се'й бо
мно'гw потруди'ся въ списа'нiи душеполе'зныхъ на'мъ кни'гъ,
и='миже развраще'ннiи w\т пра'вагw бл~гоче'стiя путiе` ко
и='стинjь направля'ются, правосла'вныхъ же сердца` въ
правовjь'рiи о_у=твержда'ются. _е=му'же и= возопiи'мъ: _w
прему'дрый о_у=чи'телю, моли'ся хр\сту`, да твои'мъ
о_у=че'нiемъ наставля'еми, полу'чимъ живо'тъ вjь'чный.

%<И= ны'нjь, пра'здника, гла'съ и~:%>

%<_Е=%>го'же дре'вле мwv"се'й проwбразова'въ собо'ю,
а=мали'ка низложи'въ побjьди`, и= дв~дъ пjьснопjь'вецъ
подно'жiю твоему`, вопiя`, кла'нятися повелjьва'ше:
честно'му кр\сту` твоему`, хр\сте` бж~е, дне'сь грjь'шнiи
кла'няемся, о_у=стна'ми недосто'йными, тя` и=зво'лившаго
пригвозди'тися на не'мъ, воспjьва'юще мо'лимся: гд\си, съ
разбо'йникомъ цр\ствiя твоегw` сподо'би на'съ.

%<На бл~гослове'нiи хлjь'бwвъ тропа'рь ст~а'гw, два'жды.
И= пра'здника, _е=ди'ножды.%>



%<На о_у='трени,%>

%<на Б%>г~ъ %<гд\сь, тропа'рь пра'здника, два'жды.%>

%<Сла'ва, ст~а'гw: И= ны'нjь, пра'здника.%>

%<По а~-мъ стiхосло'вiи сjьда'ленъ пра'здника, гла'съ
s~:%>

%<Т%>о'кмw водрузи'ся дре'во, хр\сте`, кр\ста` твоегw`,
w=снова^нiя поколеба'шася сме'рти, гд\си: _е=го'же бо пожре`
жела'нiемъ а='дъ, w\тпусти` тре'петомъ. jа=ви'лъ _е=си`
на'мъ сп~се'нiе твое`, ст~ы'й, и= славосло'вимъ тя`, сн~е
бж~iй, поми'луй на'съ.

%<Сла'ва, и= ны'нjь, гла'съ а~. Подо'бенъ: К%>а'мени
запеча'тану:

%<К%>р\ста` твоегw` дре'ву покланя'емся, чл~вjьколю'бче,
jа='кw на не'мъ пригвозди'лся _е=си`, животе` всjь'хъ. ра'й
w\тве'рзлъ _е=си`, сп~се, вjь'рою прише'дшему ти`
разбо'йнику, и= сла'дости сподо'бися и=сповjь'даяся тебjь`:
помяни' мя, гд\си. прiими` jа='коже _о='наго и= на'съ
зову'щихъ: согрjьши'хомъ вси`, бл~гоутро'бiемъ твои'мъ не
пре'зри на'съ.

%<По в~-мъ стiхосло'вiи сjьда'ленъ, гла'съ s~:%>

%<Д%>не'сь проро'ческое и=спо'лнися сло'во: се' бо
покланя'емся на мjь'сто, и=дjь'же стоя'ша но'зjь твои`,
гд\си, и= дре'во сп~се'нiя прiе'мше, грjьхо'вныхъ страсте'й
свобо'ду получи'хомъ, мл~твами бц\ды, _е=ди'не
чл~вjьколю'бче.

%<Сла'ва, и= ны'нjь, гла'съ и~.%>

%<Подо'бенъ: П%>овелjь'нное та'йнw:

%<П%>роwбража'ше та'инственнw дре'вле i=ису'съ наvи'нъ
кр\ста` _о='бразъ, _е=гда` ру'цjь простре` крестови'днw,
сп~се мо'й, и= ста` со'лнце, до'ндеже враги` низложи`
противостоя'щыя тебjь` бг~у. ны'нjь бо за'йде на кр\стjь' тя
зря`, и= держа'ву сме'ртную разруши'въ, ве'сь мi'ръ
совоздви'глъ _е=си`.

%<По полv"еле'и сjьда'ленъ ст~а'гw, гла'съ з~:%>

%<Jа='%>кw фi'нi_ксъ процвjь'лъ _е=си` нетлjь'нiемъ w\т
земли`, и= jа='кw ке'дръ, и='же въ лiва'нjь, о_у=мно'жился
_е=си` чудесы`: превозне'слся _е=си` jа=вле'нiемъ, jа='кw
гра'дъ верху` стоя'й, и= возсiя'лъ _е=си` па'мятiю твое'ю
jа='кw свjьти'льникъ и=з\ъ под\ъ спу'да на свjь'тъ. jа=`же
вся^ на тебjь` ви'дяще сбытiя^, прославля'емъ
возвели'чившаго тя` та'кw во ст~ы'хъ свои'хъ: ты' же, jа='кw
и=мjь'я дерзнове'нiе ко хр\сту` гд\су, моли'ся, ст~оявле'нне
дими'трiе, да сп~се'тъ и= просвjьти'тъ ду'шы на'шя.

%<Сла'ва:%>

%<П%>росiя'лъ _е=си` добродjь'тельнымъ житiе'мъ твои'мъ,
ст~и'телю дими'трiе, о_у=краша'яся красото'ю нра'ва,
воздержа'нiемъ и= милосе'рдiемъ, златослове'сными же твои'ми
о_у=ч_е'нiи о_у=краша'я хр\сто'ву цр~ковь: тjь'мже,
приснопа'мятне, предстоя` пр\сто'лу вседержи'теля, моли`
хр\ста` бг~а, дарова'ти грjьхw'въ w=ставле'нiе пра'зднующымъ
любо'вiю всечестну'ю па'мять твою`.

%<И= ны'нjь, пра'здника, гла'съ и~.%>

%<Подо'бенъ: П%>овелjь'нное та'йнw:

%<В%>ъ раи' мя пре'жде дре'во w=бнажи`, w= вкуше'нiи
вра^гъ принося` о_у=мерщвле'нiе: кр\ста' же дре'во, живота`
w=дjья'нiе человjь'кwмъ нося`, водрузи'ся на земли`, и=
мi'ръ ве'сь и=спо'лнися вся'кiя ра'дости. _е=го'же зря'ще
возвыша'ема, бг~у вjь'рою лю'дiе согла'снw возопiи'мъ:
и=спо'лнь сла'вы до'мъ тво'й.

%<Степ_е'нна, а~-й а=нтiфw'нъ д~-гw гла'са.%>

%<Прокi'менъ, гла'съ д~: О_у=%>ста` моя^ возглаго'лютъ
прему'дрость, и= поуче'нiе се'рдца моегw` ра'зумъ.

%<Стi'хъ: О_у=%>слы'шите сiя^ вси` jа=зы'цы, внуши'те
вси` живу'щiи по вселе'ннjьй.

%<Вся'кое дыха'нiе:%>

%<_Е=v\глiе w\т i=wа'нна, зача'ло л~_е, w\т полу`.%>

%<По н~-мъ _псалмjь`, стiхи'ра ст~а'гw, гла'съ s~:%>

%<Б%>л~гi'й ра'бъ и= вjь'рный _е=си`, о_у=мно'живый
тала'нтъ вруче'нный тебjь` w\т вл\дки твоегw`: и=злiя'ся бо
бл~года'ть во о_у=стна'хъ твои'хъ, ст~и'телю дими'трiе,
jа='кw о_у=че'ньми твои'ми цр~ковь о_у=краси'лъ _е=си`,
и='стину правосла'вiя о_у=ясни'лъ _е=си`, па'губное же
раско'льническое мудрова'нiе посрами'лъ _е=си`: тjь'мъ
jа='коже въ житiи`, та'кw по w\тше'ствiи твое'мъ потщи'ся,
да поне` чудесы` твои'ми о_у=вjьря'еми, суему'дрствующiи
прiи'дутъ въ чу'вство, и= просла'вятъ ку'пнw съ на'ми
трiv"поста'снаго бг~а.

%<Канw'нъ пра'здника со i=рмосо'мъ на s~, и= ст~а'гw на
s~.%>

%<Канw'нъ пра'здника, гла'съ и~.%>

%<Пjь'снь а~.%>

%<I=рмо'съ: К%>р\стъ начерта'въ мwv"се'й, впря'мw
жезло'мъ чермно'е пресjьче`, i=и~лю пjьшеходя'щу: то'же
w=бра'тнw фараw'нwвымъ колесни'цамъ о_у=да'ривъ совокупи`,
вопреки` написа'въ непобjьди'мое _о=ру'жiе. тjь'мъ хр\сту`
пои'мъ бг~у на'шему, jа='кw просла'вися.

%<_О='%>бразъ дре'вле мwv"се'й преч\стыя стр\сти въ
себjь` само'мъ проwбрази`, сщ~е'нныхъ средjь` стоя`: кр\стъ
же воwбрази'въ, просте'ртыми побjь'ду дла'ньми воздви'же,
держа'ву погуби'въ а=мали'ка всегуби'теля. тjь'мъ хр\сту`
пои'мъ бг~у на'шему, jа='кw просла'вися.

%<В%>озложи` мwv"се'й на столпjь` врачевство`,
тлетвори'вагw и=збавле'нiе и= jа=дови'тагw о_у=грызе'нiя: и=
дре'ву, _о='бразомъ кр\ста`, по земли`
пресмыка'ющагося sмi'я привяза`, лука'вный въ се'мъ
w=бличи'въ вре'дъ. тjь'мъ хр\сту` пои'мъ бг~у на'шему,
jа='кw просла'вися.

%<П%>оказа` нб~о кр\ста` побjь'ду бл~гоче'стiя
держа'телю и= царю` бг~ому'дру, врагw'въ въ не'мже
sлосе'рдныхъ низложи'ся свирjь'пство, ле'сть же преврати'ся,
и= вjь'ра распростре'ся земны^мъ конц_е'мъ бж~е'ственная.
тjь'мъ хр\сту` пои'мъ бг~у на'шему, jа='кw просла'вися.

%<Канw'нъ ст~а'гw, гла'съ s~.%>

%<Пjь'снь а~.%>

%<I=рмо'съ: Jа='%>кw по су'ху пjьшеше'ствовавъ i=и~ль,
по бе'зднjь стопа'ми, гони'теля фараw'на ви'дя потопля'ема,
бг~у побjь'дную пjь'снь пои'мъ, вопiя'ше.

%<С%>о а='гг~льскими чинонача^лiи предстоя'й ст~jь'й
тр\оцjь, вели'кiй i=ера'рше дими'трiе, моли` w= на'съ
грjь'шныхъ, да полу'чимъ грjьхw'въ w=ставле'нiе.

%<П%>о'стничествомъ и= воздержа'нiемъ вся'кимъ
порабо'тивый тjь'ло ду'ху, и= тjь'ломъ содjь'лавый
нетлjь'нiе и= цjьльбоно'сную си'лу бре'нному веществу`
твоему`, научи` и= на'съ, _о='тче ст~ы'й, бг~у, а= не
мамw'нjь рабо'тати.

%<О_у=%>правля'я па'ству, ввjь'ренную тебjь` w\т
началопа'стыря хр\ста`, и= w=гоня'я душевре'дныхъ волкw'въ
w\т хр\сто'вы w=гра'ды твои'ми бг~одухнове'нными
о_у=ч_е'нiи, назира'й и= ны'нjь, ст~и'телю дими'трiе, да не
ка'кw суему'дреннiи раско'лы возмутя'тъ тишину` цр~ко'вную:
но па'че моли` чл~вjьколю'бца бг~а, да вско'рjь вси`
_е=ди'ными о_у=сты` и= _е=ди'нымъ се'рдцемъ восхва'лимъ
_е=гw` бл~гоутро'бiе.

%<Бг~оро'диченъ:%>

%<И=%>збра'нну и= всеч\сту разумjь'въ тя` сн~ъ бж~iй,
всенепоро'чная, сн~ъ тво'й бы'сть, сы'ны сотвори`
бл~года'тiю, бц\ду тя` чту'щыя.

%<Катава'сiа: К%>р\стъ начерта'въ:

%<Пjь'снь г~.%>

%<I=рмо'съ: Ж%>е'злъ во _о='бразъ та'йны прiе'млется,
прозябе'нiемъ бо предразсужда'етъ сщ~е'нника: неплодя'щей же
пре'жде цр~кви, ны'нjь процвjьте` дре'во кр\ста`, въ
держа'ву и= о_у=твержде'нiе.

%<Jа='%>кw и=спусти` о_у=даря'емь во'ду краесjько'мый
непокори^вымъ лю'демъ и= жестос_е'рдымъ, бг~озва'нныя
проявля'ше цр~кве та'инство, _е=я'же кр\стъ держа'ва и=
о_у=твержде'нiе.

%<Р%>е'брwмъ преч\стымъ, копiе'мъ пробод_е'ннымъ, вода`
съ кро'вiю и=стече`, w=бновля'ющая завjь'тъ и=
w=мыва'тельная грjьха`: вjь'рныхъ бо кр\стъ похвала`,
держа'ва и= о_у=твержде'нiе.

%<И='нъ.%>

%<I=рмо'съ: Н%>jь'сть ст~ъ, jа='коже ты`, гд\си бж~е
мо'й, вознесы'й ро'гъ вjь'рныхъ твои'хъ, бл~же, и=
о_у=тверди'вый на'съ на ка'мени и=сповjь'данiя твоегw`.

%<О_у=%>тверди'вся на ка'мени вjь'ры хр\сто'вы, тве'рдъ
пребы'лъ _е=си` во и=сповjь'данiи правосла'вiя, и=
sлоче'ствующихъ непреста'ннw w=блича'лъ _е=си`.

%<W=%>блича'я, моля`, совjь'туя, не престава'лъ _е=си`
призыва'ти заблу'ждшихъ _о=в_е'цъ w\т хр\сто'ва ста'да,
а='ще и= не вси` послу'шаша гла'са твоегw`.

%<С%>ынw'въ цр~кве, непоколеби'мw пребы'вшихъ во
w=б\ъя'тiихъ _е=я`, w=бодря'лъ _е=си`. и= мы`, со сла'достiю
вне'млюще о_у=че'нiю твоему`, вопiе'мъ: нjь'сть ст~ъ па'че
бг~а на'шегw.

%<Бг~оро'диченъ:%>

%<И=%>збавля'ющаго человjь'ки преслуша'нiя, и= кро'вiю
свое'ю w=мы'вшаго перворо'дный грjь'хъ а=да'мовъ, ч\стая и=
всенепоро'чная, родила` _е=си`.

%<Конда'къ пра'здника, гла'съ д~.%>

%<Подо'бенъ:%>

%<В%>ознесы'йся на кр\стъ во'лею, тезоимени'тому твоему`
но'вому жи'тельству щедрw'ты твоя^ да'руй, хр\сте` бж~е:
возвесели` си'лою твое'ю вjь^рныя лю'ди твоя^, побjь^ды дая`
на'мъ на сопоста'ты, посо'бiе и=му'щымъ твое`, _о=ру'жiе
ми'ра, непобjьди'мую побjь'ду.

%<I='косъ:%>

%<И='%>же до тре'тiягw нб~се` восхище'нъ бы'сть въ ра'й
и= глаго'лы слы'ша неизреч_е'нныя и= бж~е'ств_енныя, и='хже
не лjь'ть я=зы^ки человjь'ческими глаго'лати, что` гала'тwмъ
пи'шетъ, jа='кw рачи'телiе писа'нiй прочто'сте и= позна'сте:
мнjь`, глаго'летъ, хвали'тися да не бу'детъ то'кмw во
_е=ди'номъ кр\стjь` гд\сни, на не'мже страда'въ о_у=би`
стра^сти. того` о_у=`бо и= мы` и=звjь'стнw держи'мъ, кр\стъ
гд\сень, хвалу` вси`: _е='сть бо на'мъ сп~си'тельное сiе`
дре'во, _о=ру'жiе ми'ра, непобjьди'мая побjь'да.

%<Сjьда'ленъ ст~а'гw, гла'съ и~:%>

%<Д%>ре'внихъ преподо'бiю подража'я, w=ст~и'лъ _е=си`
житiе` твое` на слу'жбу бг~ови въ _о=смоена'десять лjь'то.
w\тне'лjьже и= бы'лъ _е=си` вели'къ мона'хъ,
сщ~е'нникъ, о_у=чи'тель, i=ера'рхъ, ны'нjь же чудотво'рецъ,
и= мл~твенникъ w= душа'хъ на'шихъ. %<Два'жды.%>

%<Сла'ва, и= ны'нjь, пра'здника, гла'съ д~.%>

%<Подо'бенъ: С%>ко'рw предвари`:

%<В%>ъ тебjь`, требл~же'нне и= жизнода'вче кр\сте,
лю'дiе о_у=чрежда'ющеся, спра'зднуютъ съ невеще'ственными
ли^ки: чи'ни а=рхiере'йстiи бл~гоговjь'йнw воспjьва'ютъ,
мно'жество же мона'шествующихъ и= по'стникwвъ покланя'ются,
хр\ста' же распе'ншагося вси` сла'вимъ.

%<Пjь'снь д~.%>

%<I=рмо'съ: О_у=%>слы'шахъ, гд\си, смотре'нiя твоегw`
та'инство, разумjь'хъ дjьла` твоя^, и= просла'вихъ твое`
бж~ество`.

%<Г%>орькорw'дныя преложи` дре'вомъ мwv"се'й и=сто'чники
въ пусты'ни дре'вле, кр\сто'мъ ко бл~гоче'стiю jа=зы'кwвъ
проявля'я преложе'нiе.

%<Г%>лубинjь` внjь'дривый сjьку'щую, и=здаде` i=_орда'нъ
дре'ву, кр\сто'мъ и= кр~ще'нiемъ сjьче'нiе ле'сти зна'менуя.

%<С%>щ~е'ннw w=полча'ются четвероча'стнiи лю'дiе,
предходя'ще _о='бразомъ свидjь'тельства ски'нiи,
крестоwбра'зными чи'нми прославля'еми.

%<Ч%>у'днw простира'емь, со'лн_ечныя лучы` и=спуща'ше
кр\стъ, и= повjь'даша нб~са` сла'ву бг~а на'шегw.

%<И='нъ.%>

%<I=рмо'съ: Х%>р\сто'съ моя` си'ла, бг~ъ и= гд\сь,
честна'я цр~ковь бг~олjь'пнw пое'тъ взыва'ющи, w\т смы'сла
чи'ста w= гд\сjь пра'зднующи.

%<И=%>з\ъ мла'да воспита'нъ въ до'бромъ науче'нiи,
_о=строту` о_у=ма` твоегw` не на суему'др_енная
о_у='мствwванiя w=брати'лъ _е=си`, ст~и'телю
дими'трiе, но на созида'нiе и= о_у=твержде'нiе
правосла'вныхъ, на w=бличе'нiе же и= w=бузда'нiе
непокори'выхъ: тjь'мже и= jа=ви'лся _е=си` досто'йный
а=п\сльскагw пр\сто'ла намjь'стникъ.

%<Н%>еистощи'мое врачевство` и=сточа'етъ многоцjьле'бная
ра'ка моще'й твои'хъ, и= и=`же вjь'рою къ ни^мъ
притека'ющiи, w=брjьта'ютъ w\т sлы'хъ и=збавле'нiе.

%<З%>а любо'вь, ю='же ко хр\сту` и= ст~ы^мъ и=мjь'лъ
_е=си`, просла'вился _е=си` да'ромъ чуде'съ и= и=сцjьле'нiй:
сегw` ра'ди покланя'емся тебjь`, и= мо'лимъ тя`, jа='кw
о_у=го'дника и= дру'га бж~iя, да помяне'ши на'съ во ст~ы'хъ
твои'хъ къ бг~у мл~твахъ.

%<Бг~оро'диченъ:%>

%<М%>оли` w= на'съ чл~вjьколю'бца бг~а, прест~а'я
вл\дчце, да не помяне'тъ беззако'нiй на'шихъ, но да
сотвори'тъ съ на'ми по мл\сти свое'й.

%<Пjь'снь _е~.%>

%<I=рмо'съ: _W%> требл~же'нное дре'во, на не'мже
распя'ся хр\сто'съ, цр~ь и= гд\сь, и='мже паде`, дре'вомъ
прельсти'вый, тобо'ю прельсти'вся, бг~у пригвозди'вшуся
пло'тiю, подаю'щему ми'ръ душа'мъ на'шымъ.

%<Т%>еб_е`, приснопjь'тое дре'во, на не'мже простре'ся
хр\сто'съ, _е=де'мъ храня'ще w=браща'ющееся _о=ру'жiе,
кр\сте, о_у=стыдjь'ся: стра'шный же херувi'мъ о_у=ступи` на
тебjь` пригвожде'нному хр\сту`, подаю'щему ми'ръ душа'мъ
на'шымъ.

%<П%>одзе'мныхъ си^лы проти^вныя кр\ста` страша'тся,
начерта'ема зна'менiя на возду'сjь, по нему'же хо'дятъ
нб\сныхъ и= земноро'дныхъ ро'ди, колjь^на преклоня'юще
хр\сту`, подаю'щему ми'ръ душа'мъ на'шымъ.

%<З%>аря'ми нетлjь'нными jа='влься бж~е'ственный кр\стъ
w=мрач_е'ннымъ jа=зы'кwмъ, заблужд_е'ннымъ въ пре'лести,
бж~е'ственный свjь'тъ w=блиста'въ, о_у=своя'етъ на не'мъ
пригвожде'нному хр\сту`, подаю'щему ми'ръ душа'мъ на'шымъ.

%<И='нъ.%>

%<I=рмо'съ: Б%>ж~iимъ свjь'томъ твои'мъ, бл~же,
о_у='тренюющихъ ти` ду'шы любо'вiю w=зари`, молю'ся, тя`
вjь'дjьти, сло'ве бж~iй, и='стиннаго бг~а, w\т мра'ка
грjьхо'внагw взыва'юща.

%<С%>охрани`, ст~и'телю хр\сто'въ, _о=те'чество твое`
ненавjь'тно w\т врагw'въ, и= да'руй на сопроти^вныя побjь'ду
и= w=долjь'нiе хр\стоно'сному наро'ду на'шему.

%<W=%>гради` на'съ, о_у=го'дниче бж~iй дими'трiе, w\т
всjь'хъ ко'зней лука'вагw дiа'вола, да непреткнове'ннw
возмо'жемъ прейти` пу'ть житiя` сегw` во и=сполне'нiе
за'повjьдей бж~iихъ.

%<Р%>азжени`, _о='тче дими'трiе, тьму` грjьхо'вную w\т
душе'вныхъ _о=че'съ на'шихъ, и= просвjьти` на'съ позна'нiемъ
во'ли бж~iя, да во свjь'тjь за'повjьдей _е=гw` соверши'мъ
до'брjь тече'нiе на'ше.

%<Бг~оро'диченъ:%>

%<Д%>в~о непоро'чная, ро'ждшая свjь'тъ и='стинный,
w=блиста'й на'мъ свjь'тъ бг~овjь'дjьнiя во сп~се'нiе на'ше.

%<Пjь'снь s~.%>

%<I=рмо'съ: В%>о'днагw sвjь'ря во о_у=тро'бjь, дла^ни
i=w'на крестови'днw распросте'ръ, сп~си'тельную стр\сть
проwбража'ше jа='вjь. тjь'мъ тридне'венъ и=зше'дъ,
премi'рное воскр\снiе прописа'ше, пло'тiю пригвожде'ннагw
хр\ста` бг~а, и= тридне'внымъ воскр\снiемъ мi'ръ
просвjь'щшагw.

%<С%>та'ростiю преклони'вся и= неду'гомъ w=тягче'нъ,
и=спра'вися i=а'кwвъ, ру'цjь премjьни'въ, дjь'йствiе
jа=вля'я жизноно'снагw кр\ста`: и='бо ве'тхость зако'ннагw
сjьно'внагw писа'нiя новописа`, на се'мъ пло'тiю
пригвозди'выйся бг~ъ, и= душегуби'тельный неду'гъ ле'сти
w\тгна`.

%<Н%>а ю='ныя возложи'въ дла^ни бж~е'ственный i=и~ль
крестови'днw главы^, jа=вля'ше, jа='кw старjь'йшая сла'ва
законослужи'т_ели лю'дiе. тjь'мже подмнjь'вся та'кw
и=зпрельсти'тися, не и=змjьни` жизноно'снагw _о='браза:
превзы'дутъ бо лю'дiе хр\стw'вы бж~iи новоутвержде'ннiи,
вопiя'ше, кр\сто'мъ w=гражда'еми.

%<И='нъ.%>

%<I=рмо'съ: Ж%>ите'йское мо'ре воздвиза'емое зря`
напа'стей бу'рею, къ ти'хому приста'нищу твоему` прите'къ,
вопiю' ти: возведи` w\т тли` живо'тъ мо'й, многомл\стиве.

%<В%>оззри` милосе'рдымъ _о='комъ, ст~и'телю хр\сто'въ,
на волне'нiе грjьхо'вное на'съ w=бурева'ющее, и= о_у=пра'ви
пла'ванiе на'ше въ ти'хое приста'нище милосе'рдiя бж~iя.

%<Б%>у'ди на'мъ до'брый ко'рмчiй, _о='тче дими'трiе, и=
не w=ста'ви на'съ поги'бнути во грjьсjь'хъ на'шихъ: но въ
ни'хже са'мъ jа='кw человjь'къ и=скуша'емь бы'лъ _е=си`,
помози` и= на'мъ и=скуша'_емымъ, ст~е дими'трiе, бу'ди w=
на'съ засту'пникъ и= хода'тай ко многомл\стивому бг~у, да
возведе'тъ w\т тли` живо'тъ на'шъ.

%<Бг~оро'диченъ:%>

%<О_у=%>стна'ми и= се'рдцемъ велича'емъ тя` мт~рь бж~iю:
ты' же, примири'вшая бг~у ве'сь ро'дъ человjь'ческiй, не
w\три'ни на'съ w\т твоегw` заступле'нiя.

%<Конда'къ ст~а'гw, гла'съ и~:%>

%<S%>вjьзду` рwссi'йскую, w\т кi'ева возсiя'вшую и=
чрез\ъ но'вградъ сjь'верскiй въ росто'въ дости'гшую, всю' же
страну` сiю` о_у=че'ньми и= чудесы` w=зари'вшую,
о_у=бл~жи'мъ златослове'снаго о_у=чи'теля дими'трiа: то'й бо
всjь'мъ вся^ написа`, jа=`же къ наставле'нiю, да всjь'хъ
прiwбря'щетъ, jа='коже па'vелъ хр\сту`, и= сп~се'тъ
правовjь'рiемъ ду'шы на'шя.

%<I='косъ:%>

%<П%>рв\днымъ w= ка'ющихся на нб~си`, на'мъ же
грjь^шнымъ на земли`, w= тебjь`, прв\дниче дими'трiе,
подоба'етъ возра'доватися, jа='кw но'ваго тя` къ бг~у
мл~твенника w= на'съ стяжа'хомъ: _е=го'же досто'йными
похвала'ми о_у=блажа'юще, си'це w\т ра'дости зове'мъ:
ра'дуйся, росто'вская похвало` и= всея` рwссi'и похвале'нiе.

%<Пjь'снь з~.%>

%<I=рмо'съ: Б%>езу'мное велjь'нiе мучи'теля
sлочести'вагw лю'ди поколеба`, ды'шущее преще'нiе и=
sлохуле'нiе бг~оме'рзкое: _о=ба'че три` _о='троки не
о_у=страши` jа='рость sвjь'рская, ни _о='гнь снjьда'яй, но
противоды'шущу росоно'сному ду'ху, со _о=гне'мъ су'ще
поя'ху: препjь'тый _о=тц_е'въ и= на'съ бж~е, бл~гослове'нъ
_е=си`.

%<W\т%> дре'ва вкуси'въ пе'рвый въ человjь'цjьхъ, въ
тлjь'нiе всели'ся: w\тверже'нiемъ бо жи'зни безче'стнjьйшимъ
w=суди'вся, всему` ро'ду тjьлотлjь'ненъ нjь'кiй, jа='кw
вре'дъ неду'га преподаде`: но w=брjь'тше земноро'днiи
воззва'нiе кр\стнымъ дре'вомъ, зове'мъ: препjь'тый
_о=тц_е'въ и= на'съ бж~е, бл~гослове'нъ _е=си`.

%<Р%>азруши` повелjь'нiе бж~iе преслуша'нiе, и= дре'во
принесе` сме'рть человjь'кwмъ, _е='же не бл~говре'меннw
прича'стно бы'вшее: во о_у=твержде'нiе же sjьлw`
честна'гw, w\тту'ду жи'зни дре'во возбраня'емо бjь`, _е='же
разбо'йнику sлоуме'ршу w\тве'рзе, бл~горазу'мнw зову'щу:
препjь'тый _о=тц_е'въ и= на'съ бж~е, бл~гослове'нъ _е=си`.

%<Ж%>езла` w=б\ъе'млетъ кра'й i=w'сифова, бу^дущая зря`
i=и~ль, цр\ствiя держа'вное, jа='кw воз\ъиму'ществитъ
пресла'вный кр\стъ, проявля'я: се'й бо побjьдоно'сная
похвала`, и= свjь'тъ вjь'рою зову'щымъ: препjь'тый
_о=тц_е'въ и= на'съ бж~е, бл~гослове'нъ _е=си`.

%<И='нъ.%>

%<I=рмо'съ: Р%>осода'тельну о_у='бw пе'щь содjь'ла
а='гг~лъ прп\дбнымъ _о=трокw'мъ, халд_е'и же w=паля'ющее
велjь'нiе бж~iе мучи'теля о_у=вjьща` вопи'ти: бл~гослове'нъ
_е=си`, бж~е _о=т_е'цъ на'шихъ.

%<Х%>р\сто'ва ра'ди смире'нiя, _о='бразъ смире'нiя
jа=ви'лся _е=си`, ст~е дими'трiе. и= мнjь` пода'ждь, не въ
го'рдости, но во смире'нiи взыва'ти: бл~гослове'нъ _е=си`,
бж~е _о=т_е'цъ на'шихъ.

%<В%>оздержа'нiемъ покори'лъ _е=си` тjь'ло ду'ху
твоему`, ст~и'телю дими'трiе. пода'ждь и= мнjь` въ
воздержа'нiи пожи'ти, да нескве'рными о_у=стна'ми воззову`:
бл~гослове'нъ _е=си`, бж~е _о=т_е'цъ на'шихъ.

%<О_у=%>ч_е'нiи твои'ми, _о='тче дими'трiе,
о_у=правля'еши мы^сли на'шя. и= мы`, подража'юще тебjь`,
воспjьва'емъ бг~у: бл~гослове'нъ _е=си`, бж~е _о=т_е'цъ
на'шихъ.

%<Бг~оро'диченъ:%>

%<Б%>езнача'льнаго бг~а зачала` _е=си` во чре'вjь
твое'мъ, преч\стая дв~о, то'же пою'ще зове'мъ: бл~гослове'нъ
бг~ъ _о=т_е'цъ на'шихъ.

%<Пjь'снь и~.%>

%<I=рмо'съ: Б%>л~гослови'те, _о='троцы, тр\оцы
равночи'сленнiи, содjь'теля _о=ц~а` бг~а, по'йте снизше'дшее
сло'во и= _о='гнь въ ро'су претво'ршее, и= превозноси'те
всjь^мъ жи'знь подава'ющаго, дх~а всест~а'го, во вjь'ки.

%<В%>оздвиза'ему дре'ву, w=кропле'ну кро'вiю
вопло'щшагwся сло'ва бг~а, по'йте, нб\сныя си^лы: земны'хъ
воззва'нiе пра'зднующе, лю'дiе, поклони'теся хр\сто'ву
кр\сту`, и='мже мi'ру воста'нiе во вjь'ки.

%<З%>емноро'днiи, дла'ньми, строи'телiе бл~года'ти,
кр\стъ, на не'мже стоя'ше хр\сто'съ бг~ъ, возноси'те
сщ~еннолjь'пнw и= копiе`, бж~iя сло'ва тjь'ло пробо'дшее, да
ви'дятъ jа=зы'цы вси` сп~се'нiе бж~iе, сла'вяще _е=го` во
вjь'ки.

%<Б%>ж~е'ственнымъ судо'мъ пред\ъизбра'ннiи,
весели'теся, хр\стiа'нстiи вjь'рнiи лю'дiе: хвали'теся
побjьдоно'снымъ _о=ру'жiемъ, прiе'мше w\т бг~а кр\стъ
честны'й: въ се'мъ бо колjь^на бра'ней де'рзости и='щуще,
разсыпа'ются во вjь'ки.

%<И='нъ.%>

%<I=рмо'съ: И=%>з\ъ пла'мене прп\дбнымъ ро'су и=сточи'лъ
_е=си`, и= прв\днагw же'ртву водо'ю попали'лъ _е=си`: вся^
бо твори'ши, хр\сте`, то'кмw _е='же хотjь'ти: тя`
превозно'симъ во вся^ вjь'ки.

%<Т%>ы` бы'лъ _е=си` до'брый о_у=чи'тель на'шъ, _о='тче
дими'трiе, вопiя` всjь^мъ послу'шающымъ о_у=че'нiя твоегw`:
превозноси'те хр\ста` во вjь'ки.

%<Б%>г~ому'дрый i=ера'рше, всебл~же'нне дими'трiе,
ми'лостивою и= человjьколю'бною къ на'мъ любо'вiю, моли` w=
на'съ чл~вjьколюби'ваго бг~а, _е=го'же превозно'симъ во вся^
вjь'ки.

%<S%>ловре'дное мудрова'нiе суему'дрwвъ и=спрове'рглъ
_е=си`, ст~е дими'трiе: вjь^рныя же наста'вилъ _е=си`
пребы'ти тве'рдыми во и='стиннjьй вjь'рjь, превозноси'те,
вопiя`, хр\ста` во вjь'ки.

%<Бг~оро'диченъ:%>

%<П%>реесте'ственное и= чу'дное рж\ство` твое`, дв~о,
воспjьва'емъ бл~гоче'стнw, превознося'ще хр\ста` во вjь'ки.

%<На f~-й пjь'сни Ч%>естнjь'йшую не %<пое'мъ, но пое'мъ
припjь'въ пра'здника:%>

%<В%>елича'й, душе` моя`, пречестны'й кр\стъ гд\сень.

%<Та'же, i=рмо'съ а~-гw канw'на: Т%>а'инъ _е=си`, бц\де:

%<И= другi'й ли'къ подо'бнjь, припjь'въ и= i=рмо'съ.%>

%<И= къ про'чымъ s~ стiхw'мъ то'йже припjь'въ пое'мъ.%>

%<Пjь'снь f~.%>

%<I=рмо'съ: Т%>а'инъ _е=си`, бц\де, ра'й, невоздjь'ланнw
возрасти'вши хр\ста`, и='мже кр\стное живоно'сное на земли`
насади'ся дре'во. тjь'мъ ны'нjь возноси'му покланя'ющеся
_е=му`, тя` велича'емъ.

%<Д%>а возра'дуются древа` дубра^вная вся^, w=ст~и'вшуся
_е=стеству` и='хъ, w\т негw'же и=знача'ла насади'шася,
хр\сту` распросте'ршуся на дре'вjь. тjь'мъ ны'нjь возноси'му
покланя'ющеся _е=му`, тя` велича'емъ.

%<С%>щ~е'нный воста` ро'гъ и= глава` всjь^мъ
бг~ому^дрымъ кр\стъ, и='мже грjь'шныхъ мы'сленнw стира'ются
ро'зи вси`. тjь'мъ ны'нjь возноси'му покланя'ющеся _е=му`,
тя` велича'емъ.

%<Другi'й припjь'въ:%>

%<В%>елича'й, душе` моя`, животворя'щагw кр\ста` гд\сня
воздви'женiе.

%<И= i=рмо'съ: С%>нjь'дiю дре'ва:

%<И= другi'й ли'къ подо'бнjь, припjь'въ и= i=рмо'съ:
тропари^ же s~ съ си'мъ же припjь'вомъ.%>

%<И='нъ.%>

%<I=рмо'съ: С%>нjь'дiю дре'ва, ро'ду прибы'вшая сме'рть,
кр\сто'мъ о_у=праздни'ся дне'сь: и='бо прама'терняя
всеро'дная кля'тва разруши'ся, прозябе'нiемъ ч\стыя
бг~ома'тере, ю='же вся^ си^лы нб\сныя велича'ютъ.

%<Г%>о'рести о_у=бi'йственныя, jа='же w\т дре'ва, не
w=ста'вилъ _е=си`, гд\си: кр\сто'мъ бо сiю` соверше'ннw
и=стреби'лъ _е=си`. сегw` ра'ди и= дре'вомъ о_у=слади`
и=ногда` го'ресть во'дъ ме'рры, проwбразу'ющее кр\ста`
дjь'йство, _е='же вся^ си^лы нб\сныя велича'ютъ.

%<Н%>епреста'ннw гружа'_емыя мра'комъ пра'_отца, гд\си,
кр\сто'мъ возвы'силъ _е=си` дне'сь: jа='кw бо ле'стiю
весьма` неудержа'ннw _е=стество` преднизведе'ся, всеро'днjь
ны` па'ки и=спра'ви свjь'тъ кр\ста` твоегw`, _е=го'же
вjь'рнiи велича'емъ.

%<Д%>а _о='бразъ пока'жеши мi'ру покланя'емый, гд\си,
кр\ста`, во всjь'хъ jа='кw пресла'вный на нб~сjь'хъ
и=з\ъwбрази'лъ _е=си`, свjь'томъ безмjь'рнымъ w=заре'нъ,
цр~кви _о=ру'жiе непобjьди'мое. тjь'мъ тя` вся^ си^лы
нб\сныя велича'ютъ.

%<И='нъ.%>

%<I=рмо'съ: Б%>г~а человjь'кwмъ невозмо'жно ви'дjьти, на
него'же не смjь'ютъ чи'ни а='гг~льстiи взира'ти: тобо'ю же,
всеч\стая, jа=ви'ся человjь'кwмъ сло'во воплоще'но. _е=го'же
велича'юще, съ нб\сными вw'и, тя` о_у=бл~жа'емъ.

%<Н%>аслажда'яся, _о='тче, вjь'чныя жи'зни, w= не'йже
о_у=се'рднw подвиза'лся _е=си`, моли` и= на'мъ сея`
дости'гнути.

%<А='%>ще и= пресели'лся _е=си` w\т на'съ въ гw'рняя,
ст~и'телю дими'трiе, _о=ба'че ду'хомъ пребыва'еши съ
призыва'ющими тя`, науча'я и= о_у=крjьпля'я ходи'ти по
стези` сп~си'тельныхъ за'повjьдей бж~iихъ.

%<Jа=%>ви'лся _е=си` бл~гоче'стiя свjьти'льникъ
всесвjь'тлый, ри'торъ и=зя'щнjьйшiй и= правосла'вныхъ
а=рхiере'_евъ о_у=добре'нiе. тjь'мъ тя` серде'чною любо'вiю
досто'йнw велича'емъ.

%<Бг~оро'диченъ:%>

%<Б%>ц\де дв~о, _е=го'же родила` _е=си` чл~вjьколю'бца
бг~а, моли` со ст~и'телемъ дими'трiемъ, да сп~се'тъ ду'шы
на'шя.

%<Катава'сiа: Т%>а'инъ _е=си`, бц\де, ра'й:

%<Другi'й: С%>нjь'дiю дре'ва:

%<Съ припjь'вы. И= покло'нъ.%>

%<Свjьти'ленъ пра'здника.%>

%<Подо'бенъ: О_у=%>ч~нкw'мъ:

%<К%>р\стъ, храни'тель всея` вселе'нныя: кр\стъ,
красота` цр~кве: кр\стъ, вjь'рныхъ о_у=твержде'нiе: кр\стъ,
а='гг~лwвъ сла'ва и= де'монwвъ jа='зва.

%<Сла'ва, ст~а'гw, гла'съ и~:%>

%<П%>оставля'яй предjь'лы jа=зы'кwвъ по числу` а='гг~лъ
свои'хъ, и= собира'яй w\т разсjь'янныхъ сынw'въ а=да'млихъ
цр~ковь свою`, о_у=множа'еши въ не'й ст~ы^я твоя^, бж~е
на'шъ, jа='кw sвjь'зды на небеси`, w\т ни'хже просiя` и=
па'мять ст~и'теля твоегw` дими'трiа. _е=гw'же ра'ди
просвjьти` ду'шы помрач_е'нныя раздо'рнымъ суевjь'рiемъ, да
вку'пjь зове'мъ ти` пjь'снь трегу'бую: а=ллилу'iа.

%<И= ны'нjь, пра'здника.%>

%<Подо'бенъ: Ж%>_ены`, о_у=слы'шите:

%<К%>р\стъ воздвиза'ется дне'сь, и= мi'ръ w=сщ~а'ется:
и='же бо со _о=ц~е'мъ сjьдя'й и= дх~омъ ст~ы'мъ, на се'мъ
ру'цjь распростре`: мi'ръ ве'сь привлече` къ твоему`,
хр\сте`, позна'нiю. и=`же о_у=`бо на тя` надjь'ющыяся,
бж~е'ственныя сподо'би сла'вы.

%<На хвали'техъ стiхи^ры пра'здника, гла'съ и~.%>

%<Самоподw'бны:%>

%<_W%> пресла'внагw чудесе`, живоно'сный са'дъ, кр\стъ
прест~ы'й на высоту` возноси'мь jа=вля'ется дне'сь.
славосло'вятъ вси` концы` земнi'и, о_у=страша'ются
де'монстiи полцы`. _w каковы'й да'ръ земны^мъ дарова'ся:
и='мже, хр\сте`, сп~си` ду'шы на'шя, jа='кw _е=ди'нъ
бл~гоутро'бенъ.

%<_W%> пресла'внагw чудесе`, jа='кw гро'здъ и=спо'лненъ
живота`, понесы'й вы'шняго, w\т земли` воздвиза'емъ кр\стъ
ви'дится дне'сь, и='мже вси` къ бг~у привлеко'хомся, и=
поже'рта бы'сть до конца` сме'рть. _w дре'во пречестно'е,
и='мже воспрiя'хомъ во _е=де'мjь безсме'ртную пи'щу, хр\ста`
сла'вяще.

%<_W%> пресла'внагw чудесе`, широта` кр\ста` и= долгота`
нб~си` равна` _е='сть: jа='кw бж~е'ственною бл~года'тiю
w=сщ~а'етъ вся'ч_еская. w= се'мъ jа=зы'цы ва'рварстiи
побjьжда'ются, w= се'мъ вjь'ра о_у=твержда'ется. _w
бж~е'ственныя лjь'ствицы, _е='юже восхо'димъ на нб~са`,
вознося'ще въ пjь'снехъ хр\ста` гд\са.

%<И= ст~а'гw, гла'съ s~.%>

%<Подо'бенъ: В%>сю` w\тложи'вше:

%<В%>е'сь w\т ю='ности твоея` возложи'лся _е=си` на
взыска'нiе прему'дрости и= стра'ха бж~iя, jа=`же w=брjь'тъ,
не въ земли` а='ки лjьни'вый ра'бъ сокры'лъ _е=си`: но
о_у=чя` и= творя` по да'вшему ти` тала'нтъ, во сто` трудw'въ
о_у=мно'жилъ _е=си` _е=го`, и= бы'лъ _е=си` вели'кiй
купе'цъ, и=знося'й на свjь'тъ в_е'тхая и= нw'вая, и=
w\ткрыва'я глубины^ ра'зума бг~опи'санныхъ кни'гъ, ку'плю
до'бру дjь'яти научи'лъ _е=си` на'съ. тjь'мъ, бл~гi'й и=
вjь'рный ра'бе бж~iй дими'трiе, за толи^ка jа=вл_е'нна твоя^
къ на'мъ сокрw'вища, вше'лъ _е=си` въ ра'дость гд\са
твоегw`.

%<В%>е'сь о_у='мъ плjьни'лъ _е=си` въ послуша'нiе
вjь'ры, да бл~ги'ми дjь'лы о_у=краси'ши ю=`, w\тню'дуже и=
дjь'латель вiногра'да хр\сто'ва jа=ви'лся _е=си` и=ску'сный.
вся'ку бо ро'згу, не творя'щу плода`, стра'хомъ гд\снимъ
посjь'клъ _е=си`, и= _е=ди'но бл~гоче'стiе сохраня'лъ _е=си`
въ не'мъ: w\твнjь` _е=го` w=гражда'лъ _е=си` догма^ты
цр~ко'вными, внутрьу'ду о_у=крjьпи'лъ _е=си` столпо'мъ
правосла'вiя, всю'ду предточи^лiя и=скопава'я о_у=че'нiй
твои'хъ. тjь'мъ и= ны'нjь, ст~ы'й трудолю'бче дими'трiе,
присjьща'й вiногра'дъ тво'й, _е=го'же насади` десни'ца
вы'шнягw, да плодоприно'ситъ гро'здiе сп~се'нiя.

%<Сла'ва, гла'съ s~:%>

%<В%>оспо'й, рwссi'е, гд\севи пjь'снь но'ву, похвали`,
гра'де, бг~а твоего`, росто'ве: jа='кw бл~говоли` вы'шнiй
дарова'ти на'мъ но'ваго чудотво'рца дими'трiа,
свидjь'тельствована w\т всjь'хъ и= w\т са'мыя
и='стины. _е=гw'же па'мять во ст~ы'хъ почита'юще,
восхва'лимъ и= мы`, ста'рцы съ ю='нотами, и= возвели'чимъ
да'вшаго бг~а на'шего толи'кому о_у=го'днику своему` въ
на'съ просiя'ти, нетлjь'нiемъ ст~олjь'пнымъ и=
чудодjь'йствiемъ.

%<И= ны'нjь, пра'здника, гла'съ то'йже:%>

%<Д%>не'сь происхо'дитъ кр\стъ гд\сень, и= вjь'рнiи
прiе'млютъ того` жела'нiемъ, и= взе'млютъ и=сцjьл_е'нiя
души' же и= тjь'ла, и= вся'кiя болjь'зни. сего` цjьлу'имъ
ра'достiю и= стра'хомъ: стра'хомъ, грjьха` ра'ди, jа='кw
недосто'йни су'ще: ра'достiю же, сп~се'нiя ра'ди, _е='же
подае'тъ мi'ру на то'мъ пригвозди'выйся хр\сто'съ бг~ъ,
и=мjь'яй ве'лiю мл\сть.

%<Славосло'вiе вели'кое. По трист~о'мъ тропа'рь
ст~а'гw,%>

%<Сла'ва, и= ны'нjь, пра'здника.%>

%<Та'же _е=кт_енiи`, и= w\тпу'стъ.%>

%<На часjь'хъ тропа'рь пра'здника, Сла'ва, ст~а'гw:
конда'къ пра'здника и= ст~а'гw премjьня'юще.%>

%<На лiтургi'и:%>

%<Бл~ж_е'нна, w\т канw'на пра'здника пjь'снь f~-я на д~,
и= ст~а'гw пjь'снь s~-я на д~. По вхо'дjь тропа'рь
пра'здника, и= ст~а'гw: Сла'ва, конда'къ ст~а'гw: И= ны'нjь,
конда'къ пра'здника. Прокi'менъ и= прича'стенъ пра'здника и=
ст~а'гw. А=п\слъ ко _е=вре'_емъ, зача'ло ти~_i. _Е=v\глiе
w\т i=wа'нна, зача'ло л~s.%>

