---
вечерня:
   отпустительно:
      тропарь:
         глас: 4
         текст: О благочестный соборе, / о людие избраннии, / святителие преподобнии
            и праведнии, / и благовернии граждане российстии, / яко звезды, на тверди
            церковней / страны Ростовския и Ярославския к Богу предстателие, / величаем
            с любовию вас, по плоти наших сродников. / Вы же молитеся даровати мир стране
            и Церкви нашей, / благословение и милость Божию всем людем, / всепрощение
            и спасение, // ходатаи бо есте приснии о нас ко Святей Троице.
      молитва:
         О святии угодницы Божии, Божии друзи, человецы Христовы, святителие и преподобнии
         и вси, в Церкви прославлении! Евангелие проповедавшие словом и жизнию, подвигом
         добрым подвизастеся в земли Ростовстей и Ярославстей, восприяли есте на небесех
         венец правды, егоже уготовал есть Господь всем любящим Его. Темже взирающе на
         святый ваш образ, радуемся о преславнем скончании жительства вашего и чтим святую
         память вашу. Вы же, предстоя Престолу Божию, приимите моления наша и ко Всемилостивому
         Богу принесите, о еже простити нам всякое прегрешение и помощи нам стати противу
         кознем диавольским, да избавльшеся от скорбей, болезней, бед и напастей и всякаго
         зла, благочестно и праведно поживем в нынешнем веце и сподобимся предстательством
         вашим, аще и недостойни есмы, видети благая на земли живых, славяще единаго
         во святых своих славимаго Бога, Отца и Сына и Святаго Духа, ныне и присно и
         во веки веков.
утреня:
   канон:
      кондак:
         глас: 4
         текст: Новаго Завета Бога с человеки хранителие, / евангельских заповедей
            исполнителие, / в добрых делех совершеннии, / святителие мудрии, преподобнии
            и праведнии Богоноснии, / землю Ростовскую и Ярославскую / облагоухавшии молитвами, /
            именуемии вси и неименуемии, / явленнии и сокровеннии, / предстояще Живоначальней
            Троице, / не отступайте от нас духом / и Божественное милосердие преклоните
            к нам, / да с дерзновением славу в Вышних Богу вси приносим, / да пребудет
            на земли мир нерушимый, / любовь же и благоволение // посреде всех человек.
