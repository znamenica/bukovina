<::рус> электронный текст предоставлен

<::лат> monah German - Srbija

<::рус> Текст подвергнут грамматической правке

<::слав>

%<Мjь'сяца i=аннуа'рiа въ в~_i-й де'нь%>

%<Па'мять твори'мъ прест~jь'й вл\дчцjь на'шей бц\дjь, въ
че'сть и= па'мять jа=вле'нiя чудотво'рныя _е=я` i=кw'ны,
и=мену'емыя млекопита'тельница.%>

%<На вели'цjьй вече'рни:%>

%<Б%>лаже'нъ му'жъ: %<а~-й а=нтiфw'нъ.%>

%<На Г%>д\си, воззва'хъ, %<стiхи^ры бц\ды, гла'съ s~, на
и~.%>

%<В%>елича'емъ тя`, бц\де дв~о, возвели'чившую ро'дъ
на'шъ: и=з\ъ теб_е' бо воплоти'ся и=зба'витель гд\сь, и='мже
а=да'мъ и= _е='vа кля'твы свободи'вшася, и= w\т мра'чныхъ
о_у=до'лiй во _е=де'мъ па'ки вве'дшася, сы'й бг~ъ на'шъ,
спаса'яй при'снw тя` велича'ющыя. %<[Два'жды.]%>

%<В%>елича'емъ тя`, бц\де дв~о, засту'пницу о_у=се'рдную
ро'да хр\стiа'нскагw, покро'вомъ ми'лости твоея`
покрыва'ющую всю` вселе'нную; се' бо i=кw'на твоя` чуде'съ
мно'жество и=сточа'етъ, и= jа='кw да'ръ бж~е'ственъ цр~кви
хр\сто'вой дарова'ся блг\стiю творца` все'льшагося въ тя`
пло'тiю и= пита'вшагося w\т сос_е'цъ твои'хъ, jа='кw
младе'нецъ, сы'й предвjь'чный бг~ъ, спаса'яй при'снw тя`
велича'ющыя.

%<В%>елича'емъ тя`, бц\де дв~о, jа='кw w=душевле'нный
кiвw'тъ бж\ства`, и= маннопрiе'мную ста'мну позлаще'нную
дх~омъ ст~ы'мъ: ложесна' бо твоя^ престо'лъ себjь` сотвори`
и= w\т сос_е'цъ твои'хъ пита'тися и=зво'ли, сы'й бг~ъ на'шъ
спаса'яй при'снw тя` велича'ющыя.

%<Сла'ва, и= ны'нjь, гла'съ s~:%>

%<W\т%> святы'я i=кw'ны твоея` вл\дчице преблага'я,
и=сцjьле'нiй струи^ и=стека'ютъ, и='миже напая'ются
благода'тнw ду'шы на'шя и= врачу'ются безме'зднw тjьлеса`
на^ша: тjь'мже тя` ми'лостивую ма'терь и= млекопита'тельницу
сп~си'теля на'шего при'снw въ пjь'снехъ велича'емъ.

%<Вхо'дъ. Прокi'менъ дне`.%>

%<Бытiя` чте'нiе.%>

%<И=%>зы'де i=а'кwвъ w\т студенца` кля'твеннагw, и=
и='де въ харра'нъ. И= w=брjь'те мjь'сто, и= спа` та'мw:
за'йде бо со'лнце, и= взя'тъ w\т ка'менiя мjь'ста тогw`, и=
положи` возгла'вiе себjь`, и= спа` на мjь'стjь _о='номъ. И=
со'нъ ви'дjь, и= се` лjь'ствица о_у=твержде'на на земли`,
_е=я'же глава` досяза'ше до нб~съ, и= а='гг~ли бж~iи
восхожда'ху и= низхожда'ху по не'й. Гд\сь же
о_у=твержда'шеся на не'й, и= рече`: а='зъ бг~ъ а=враа'мовъ
_о=тца` твоегw`, и= бг~ъ i=саа'ковъ, не бо'йся: земля`
и=дjь'же ты` спи'ши на не'й, тебjь` да'мъ ю=`, и= сjь'мени
твоему`. И= бу'детъ сjь'мя твое` jа='кw песо'къ земны'й, и=
распространи'тся на мо'ре, и= лi'ву, и= сjь'веръ, и= на
восто'ки: и= возблагословя'тся w= тебjь` вся^ колjь^на
земна^я, и= w= сjь'мени твое'мъ. И= се` а='зъ съ тобо'ю
сохраня'яй тя` на вся'комъ пути`, а='може а='ще по'йдеши. и=
возвращу' тя въ зе'млю сiю`: jа='кw не и='мамъ тебе`
w=ста'вити, до'ндеже сотвори'ти ми` вся^, _е=ли^ка
глаго'лахъ тебjь`. И= воста` i=а'кwвъ w\т сна` своегw`, и=
рече`: jа='кw _е='сть гд\сь на мjь'стjь се'мъ, а='зъ же не
вjь'дjьхъ. И= о_у=боя'ся, и= рече`: jа='кw стра'шно мjь'сто
сiе`: нjь'сть сiе`, но до'мъ бж~iй, и= сiя` врата`
небе'сная.

%<Пр\оро'чества i=езекi'илева чте'нiе.%>

%<Т%>а'кw глаго'летъ гд\сь: бу'детъ w\т дне` _о=сма'гw
и= про'чее, сотворя'тъ i=ер_е'и на _о=лтари` всесожже'нiя
ва'шегw, и= jа='же спасе'нiя ва'шегw, и= прiиму` вы`,
глаго'летъ а=дwнаi` гд\сь. И= w=брати' мя на пу'ть вра'тъ
ст~ы'хъ внjь'шнихъ, зря'щихъ на восто'ки, и= сiя^ бя'ху
затвор_е'на. И= рече` гд\сь ко мнjь`: врата` сiя`
затвор_е'на. Jа='кw и=гу'менъ ся'детъ въ ни'хъ снjь'сти
хлjь'бъ, по пути` _е=ла'мскихъ вра'тъ вни'детъ, и= по пути`
_е=гw` и=зы'детъ. И= введе' мя по пути` вра'тъ ст~ы'хъ
су'щимъ къ сjь'веру, пря'мw хра'му: и= ви'дjь, и= се`
и=спо'лнь сла'вы хра'мъ гд\сень.

%<При'тчей чте'нiе.%>

%<П%>рему'дрость созда` себjь` до'мъ, и= о_у=тверди`
столпw'въ се'дмь: Закла` своя` же'ртв_енная, и= раствори` въ
ча'ша свое'й вiно`, и= о_у=гото'ва свою` трапе'зу: Посла`
своя` рабы^ созыва'ющи съ высо'кимъ проповjь'данiемъ на
ча'шу, глаго'лющи: и='же _е='сть безу'менъ, да о_у=клони'тся
ко мнjь`. И= тре'бующымъ о_у=ма` рече`: прiиди'те, jа=ди'те
мо'й хлjь'бъ, и= пi'йте вiно`, _е='же раствори'хъ ва'мъ.
W=ста'вите безу'мiе, и= жи'ви бу'дете: и= взыщи'те ра'зума,
да поживете`: и= и=спра'вите ра'зумъ въ вjь'дjьнiи.
Наказу'яй sлы^я, прiи'метъ себjь` безче'стiе, w=блича'яй же
нечести'ваго w=поро'читъ себе`: w=бличе'нiя бо нечести'вому,
ра^ны _е=му`. Не w=блича'й sлы'хъ, да не возненави'дятъ
тебе`: w=блича'й прему'дра, и= возлю'битъ тя`. Да'ждь
прему'дрому вину`, и= прему'дрjьйшiй бу'детъ: сказу'й
пра'ведному, и= приложи'тъ прiима'ти. Нача'ло прему'дрости,
стра'хъ гд\сень, и= совjь'тъ ст~ы'хъ, ра'зумъ: разумjь'ти бо
зако'нъ, по'мысла _е='сть блага'гw. Си'мъ бо _о='бразомъ
мно'гое поживе'ши вре'мя, и= приложа'тся тебjь` лjь^та
живота`.

%<На стiхо'внjь стiхи^ры, гла'съ в~, самогла'сны.%>

%<П%>ресвята'я мт~и бж~iя, ка'кw тя` возблагодари'мъ
досто'йнw, jа='кw пресла'внw i=кw'ну твою` на'мъ jа=ви'ла
_е=си`, въ покро'въ и= о_у=тjьше'нiе вjь^рнымъ, и= въ
защище'нiе _о=би'тели на'шея w\т вся'кагw sла` и= тоя`
свjьтоно'снымъ jа=вле'нiемъ о_у=тверди'ла _е=си` въ
сердца'хъ на'шихъ правосла'вную вjь'ру.

%<Стi'хъ: С%>лы'ши дщи` и= ви'ждь, и= приклони` о_у='хо
твое`.

%<В%>л\дчце пребл~га'я, не забу'ди на'съ смире'нныхъ
вjь'рнw покланя'ющихъ твое'й чудотво'рнjьй i=кw'нjь, и=
о_у=миле'ннw на не'й созерца'ющихъ млекопита'нiе тобо'ю
хр\ста` бг~а, jа='кw мл\днца въ w=б\ъя'тiяхъ твои'хъ
держи'маго. _е=го'же моли` всебл~га'я и=зба'вити ны`
скорбе'й вре'менныхъ и= вjь'чныхъ и= спасти` ду'шы на'шя.

%<Стi'хъ: П%>омяну` и='мя твое` во вся'комъ ро'дjь и=
ро'дjь.

%<_W%> всепjь'тая мт~и дв~о, преклони'ся ми'лостивнw къ
моли'твамъ на'шимъ предъ пречи'стымъ _о='бразомъ твои'мъ
приноси'мымъ дне'сь: покры'й на'съ ма'тернимъ твои'мъ
покро'вомъ w\т вся'кагw sла` и= защити` на'съ w\т
и=скуше'нiй вра'жiихъ: да вси` непреста'ннw тя` велича'емъ.

%<Сла'ва, и= ны'нjь, гла'съ то'йже:%>

%<Н%>ы'нjь наста` де'нь ра'достенъ, де'нь чт\сна'гw
торжества` засту'пницы на'шея вл\дчцы бц\ды jа='же
jа=вля'етъ на'мъ i=кw'ну свою` ст~у'ю въ покро'въ и=
о_у=тjьше'нiе: сiю` о_у='бw w=бы'мемъ любо'вiю серде'чною и=
лобыза'я рце'мъ и=з\ъwбраже'ннjьй на не'й
млекопита'тельницjь сп~са на'шегw: _w всеблага'я, сотвори'
ны досто'йны бы'ти такова'гw да'ра ми'лости твоея`, и=
чту'щихъ тя` всегда` спаса'й w\т вся'кихъ бjь'дъ, бц\де
чи'стая и= неискусобра'чная.

%<Тропа'рь, гла'съ г~:%>

%<Б%>ез\ъ сjь'мене w\т бж\ственнагw дх~а, во'лею же
_о='ч~ею зачала` _е=си` сн~а бж~iя, w\т _о=ц~а` без\ъ
ма'тере пре'жде вjь^къ су'ща, на'съ же ра'ди, и=зъ теб_е`
безъ _о=тца` бы'вша, пло'тiю родила` _е=си`, и= млн\дца
млеко'мъ пита'ла _е=си`. тjь'мже не преста'й моли'ти,
и=зба'витися w\т бjь'дъ душа'мъ на'шымъ.

%<Сла'ва, и= ны'нjь и='нъ тропа'рь гла'съ а~:%>

%<I=%>кw'ну твою` бж\ственную jа='кw селе'нiе твоея`
сла'вы, млекопита'тельнице дjь'въ, покланя'ющеся сла'вымъ,
и=зъ тоя' бо та'инственнw то'чиши млеко` невеществе'нныхъ
дарw'въ, пита'ющи и= сердца` и= ду'шы вjь'рою вопiю'щихъ:
сла'ва вели'чiю твоему` чи'стая, сла'ва чудесми` твои'ми,
сла'ва неизглагола'нной къ на'мъ твое'й бла'гости.



%<На о_у='трени,%>

%<на Б%>г~ъ гд\сь, %<тропа'рь гла'съ г~: два'жды.%>

%<Сла'ва, и= ны'нjь млекопита'тельницы, гл\съ: а~:%>

%<По а~-й стiхоло'гiи сjьда'ленъ, гла'съ д~.%>

%<Б%>ж\ственною блг\дтiю w=сjьни` гд\сь пречи'стый
_о='бразъ тво'й вл\дчице, и= се'й содjь'ла многоцjьле'бнымъ
сокро'вищемъ свята'гw са'ввы мл~ча'лницjь въ каре'и,
слjьпы^мъ просвjьща'ти, разсла'бл_енныя о_у=крjьпля'ти и=
вся'къ неду'гъ и=сцjьля'ти, да та'кw прославля'я _о='бразъ
тво'й научи'тъ на'съ сла'вити и= велича'ти тя` су'щую бц\ду
и= пита'тельницу жи'зни на'шея. %<[Два'жды.]%>

%<По в~-й стiхоло'гiи сjьда'ленъ, гла'съ s~:%>

%<Jа='%>кw sвjьзда` многосвjь'тлая, i=кw'на твоя`, бц\де
дв~о, просвjьща'етъ на'съ бл~года'тiю чуде'съ, и= созыва'етъ
на'съ дне'сь сла'вити и= воспjьва'ти многопjь'тое и='мя
твое`, jа='же мiроизлiя'нное _е='сть для лю'бящымъ тя`,
вjь'рныхъ твои'хъ рабw'въ. _w гп\сже` прест~а'я, мо'лимъ
тя`, не w=ста'ви на'съ твои'мъ заступле'нiемъ въ ча'съ
кончи'ны живота` на'шего.

%<Сла'ва, и= ны'нjь, то'йже:%>

%<По полv"еле'и велича'нiе:%>

%<В%>елича'емъ тя` прест~а'я дв~о, млекопита'тельнице
сп~са на'шегw, и= чте'мъ _о='бразъ тво'й ст~ы'й, w\т негw'
же подае'ши на'мъ блг\дть и=сцjьле'нiя. %<Два'жды.%>

%<По велича'нiи наче'ншiй ли'къ пое'тъ и=збра'нный
_псало'мъ:%>

%<П%>омяни`, гд\си, дв~да, и= всю` кро'тостъ _е=гw`.
Jа='кw кля'тся гд\севи, w=бjьща'ся бг~у i=а'кwвлю. Се`
слы'шахомъ я=` во _е=vфра'fjь, w=брjьто'хомъ я=` въ поля'хъ
дубра'ви. Пресла^вная глаго'лашася w= тебjь` гра'де бж~iй.
Бг~ъ посредjь` _е=гw`, и= не подви'жится. Кля'тся гд\сь
дв~ду и='стиною, и= не w\тве'ржется _е=я`. W\т плода` чре'ва
твоегw` посажду` на пр\сто'лjь твое'мъ.

%<Jа='%>кw и=збра` гд\сь сiw'на, и=зво'ли _е=го` въ
жили'ще себjь`. W=святи'лъ _е='сть селе'нiе свое` вы'шнiй.
Ст~ы'ня и= великолjь'пiе во святи'лjь _е=гw`. Ст~ъ хра'мъ
тво'й, ди'венъ въ пра'вдjь. До'му твоему` подоба'етъ
ст~ы'ня, гд\си, въ долготу` днi'й. Помяну` и='мя твое` во
вся'комъ ро'дjь и= ро'дjь. Бл~гослове'нъ гд\сь во вjь'къ, и=
въ вjь'къ вjь'ка. %<С%>ла'ва, и= ны'нjь: %<А=%>ллилу'iа,
а=ллилу'iа, а=ллилу'iа, сла'ва тебjь` бж~е. %<три'жды.%>

%<По _псалмjь` сjьда'ленъ, гла'съ s~:%>

%<П%>рiиди'те вjь'рнiи, прiиди'те просла'вимъ чу'дное
jа=вле'нiе i=кw'ны бж~iя мт~ере: пресла'внw и= боголjь'пнw
тя` возсiя'вши на тве'рди ст~ы'я цр~кви, чудесы` вели'кими
всjь'хъ просвjьща'етъ дх~о'внw, и= созыва'етъ ве'селw
вопи'ти бг~ома'тери пjь'снь ра'достную: ра'дуйся
w=бра'дованная гд\сь съ тобо'ю.

%<Сла'ва и= ны'нjь, то'йже:%>

%<Степ_е'нна, пе'рвый а=нтiфw'нъ д~-гw гла'са.
Прокi'менъ, гла'съ д~: П%>омяну` и='мя твое` во вся'комъ
ро'дjь и= ро'дjь. %<Стi'хъ: С%>лы'ши, дщи`, и= ви'ждь, и=
приклони` о_у='хо твое`. %<В%>ся'кое дыха'нiе: %<_Е=%>v\глiе
луки`, и= зача'ло д~.

%<По н~-мъ _псалмjь`, гла'съ и~, стiхи'ра самогла'сна:%>

%<П%>ресла^вная чудеса` показа'ла _е=си` вл\дчице
jа=вле'нiемъ чудотво'рнагw твоегw` _о='браза и=
и=сцjьле'ньми мно'гими w\т негw` быва'емыми неду^жнымъ.
тjь'мже твои'ми ми'лостынями, гп\сже` хва'лимся и= твоя^
чудеса` велегла'снw проповjь'дуемъ, jа='кw ты` _е=си`
прибjь'жище на'ше и= къ бг~у мл\стивая хода'таица.

%<Канw'нъ бц\ды со i=рмосо'мъ на в~_i: Гла'съ и~.%>

%<Пjь'снь а~.%>

%<I=рмо'съ: В%>о'ду проше'дъ jа='кw су'шу, и=
_е=гv'петскагw sла` и=збjьжа'въ i=и~льтянинъ вопiя'ше:
и=зба'вителю и= бг~у на'шему пои'мъ.

%<В%>одо'ю моли'твъ твои'хъ дв~о, w=роси` на'съ къ
плодоно'сiю дх~о'вному, и= воспламени` хла'дное на'ше
се'рдце бж\ственною любо'вiю, да тебjь` млекопита'тельницjь
пита'теля на'шегw, пjь'нiе хвале'бное воспое'мъ досто'йнw
чи'стая.

%<В%>о'ды стр\стны'хъ помышле'нiй w=бурева'ютъ на'съ
гп\сже` всеблага'я, всенепоро'чная, млекопита'вшая сп~са
ду'шъ на'шихъ, и= w\т i=кw'ны твоея` святы'я всjь'мъ
да'рующая о_у=тjьше'нiе.

%<Сла'ва: В%>о'ду непостоя'нную жите'йскихъ треволне'нiй
преити` безбjь'днw помози` на'мъ чи'стая, и= w\т лю'тыхъ
неду'гwвъ и=сцjьле'нiе на'мъ пода'ждь, млекопита'тельнице
ст~а'я и= покажи` прича'стники на'съ бы'ти наслjь'дiя
нб~снагw, бг~оневjь'стная.

%<И= ны'нjь: В%>о'ды цjьл_е'бныя и=сточа'етъ на'мъ
i=кw'на тво'я всеч\стна'я бц\де дв~о, и= стр\сти
многоразли^чныя и=сцjьля'етъ, и= по'мощь вjь^рнымъ w\т
теб_е` подае'тъ въ бjьда'хъ, да сла'вимъ чудеса` твоя^, и=
пое'мъ тя` благи'хъ вино'вную, воплоти'вшую и= дои'вшую
бг~омл\днца i=и~са.

%<Катава'сiа: W\т%>ве'рзу о_у=ста` моя^.

%<Пjь'снь г~.%>

%<I=рмо'съ: Н%>б~е'снагw кру'га верхотво'рче гд\си, и=
цр~кве зижди'телю, ты` мене` о_у=тверди` въ любви` твое'й,
жела'нiй кра'ю, вjь'рныхъ о_у=твержде'нiе _е=ди'не
человjьколю'бче.

%<Н%>б~е'сныхъ ра'дованiе и= земны'хъ о_у=пова'нiе
_е=си`, бц\де дв~о, свjь'тлая пала'то цр~я` цр~е'й,
млекопита'вшая _е=го` сосцу^ тво_е'ю. _е=го'же моли`
прилjь'жнw, спа'сти и= просвjь'тити ду'шы на'шя, _е=ди'на
всеблага'я.

%<Н%>ебе'съ превы'шшая, зе'млю w=святи'вшая рж\ство'мъ
твои'мъ, и= млекопита'вшая зижди'теля твоего`,
бг~оневjь'стная мр~i'е, i=кw'ною сла'дкагw подо'бiя твоегw`
на'съ о_у=тjьша'еши и= неду^жнымъ и=сцjьле'нiе подае'ши,
_е=ди'на пречи'стая.

%<Сла'ва: Н%>б~е'сная цр~и'це, всемл\стивая вл\дчице,
нетлjь'ннw роди'вшая и= дои'вшая ст~ы'хъ ст~jь'йшее сло'во,
ку'ю досто'йную похвалу` принесе'мъ ти` недосто'йнiи, а='ще
не сама` ты` помо'жеши на'мъ, неwсужде'ннw сла'вити тя` и=
пjь'ти твоя^ чудеса`, _е=ди'на бг~облаже'нная.

%<И= ны'нjь: Н%>б~е'сное а='гг~льское славосло'вiе
слы'шиши, гп\сже` въ сiw'нjь го'рнемъ, на'съ же до'льныхъ
назира'еши w\тту'ду мт~ернимъ твои'мъ _о='комъ, и= вы'ну
мо'лиши за на'съ сн~а твоего` и= бг~а, да вjь'чнагw
и=збjь'гнемъ w=сужде'нiя _е=ди'на пренепоро'чная.

%<Сjьда'ленъ, бц\ды, гла'съ и~.%>

%<В%>ели^чiя твоя^ кто` и=сповjь'сть, бц\ды,
jа=вле'нiемъ бо чудотво'рныя i=кw'ны твоея` возвесели'ла
_е=си` ду'шы пра'ведныхъ, мнw'гiя неду'ги _е='ю врачу'я, и=
w\т вся'кихъ бjь'дъ и=збавля'я, и='же по бз~jь о_у=пова'нiе
на тя` возлага'ютъ: _w вл\дчце всемл\стивая, не лиши`
о_у=`бо и= на'съ твоегw` заступле'нiя, спаси` правосла'внаго
i=мпера'тора на'шего и= гра'дъ се'й, _о=би'тель на'шу w\т
вся'кагw sла`, да тобо'ю хва'лящеся, непостыди'мая во
вjь'ки.

%<Сла'ва, и= ны'нjь, то'йже:%>

%<Пjь'снь д~.%>

%<I=рмо'съ: О_у=%>слы'шахъ, гд\си, смотре'нiя твоегw`
та'инство, разумjь'хъ дjьла` твоя^, и= просла'вихъ твое`
бж~ество`.

%<О_у=%>слы'ши гла'сы на^ша хвале'бныя, бц\де
преблага'я, и= прiими` на'ше поклоне'нiе, предъ ст~о'ю
i=кw'ною твое'ю приноси'мое дне'сь: млекопита'ющую сп~са
хр\ста` ви'димъ бо тя` на i=кw'нjь, и= ра'дуемся грjь'шнiи
сла'вяще ро'ждшагося w\т теб_е` бг~а.

%<О_у=%>слы'шала _е=си` пречи'стая вл\дчице
благовjь'щенiе а=рха'гг~лово, ра'дуйся блг\дтная, гд\сь съ
тобо'ю, и= зачала` _е=си` во о_у=тро'бjь твое'й
предвjь'чнаго бг~а, _е=го'же нетлjь'ннw ро'ждши, млеко'мъ
твои'мъ, jа='кw млн\дца пита'ла _е=си` во спасе'нiе на'ше.

%<Сла'ва: О_у=%>слы'ша первосвяти'тель се'рбскiй са'вва
завjь'тъ вели'кагw во _о=ц~jь'хъ са'ввы w=свяще'ннагw w=
святjь'й i=кw'нjь твое'й млекопита'тельницjь, бц\де дв~о, и=
прiя'тъ ю=` со благоговjь'нiемъ, jа='кw зало'гъ твоегw`
благоволе'нiя, преблага'я.

%<И= ны'нjь: О_у=%>слы'шаша и='ноцы ст~ы'я горы`
а=fw'нскiя, jа='кw ст~а'я i=кw'на твоя`, млекопита'тельница
w\т i=ер\сли'ма къ ни'мъ прино'сится, _w мт~и сло'ва и=
дв~о, и= ра'достнw потеко'ша во срjь'тенiе _е='й, сла'вяще
и= пою'ще многопjь'тое твое` и='мя.

%<Пjь'снь _е~.%>

%<I=рмо'съ: П%>росвjьти` на'съ повелjь^нiи твои'ми,
гд\си, и= мы'шцею твое'ю высо'кою, тво'й ми'ръ пода'ждь
на'мъ человjьколю'бче.

%<П%>росвjьти` на'съ, вл\дчице, потемнjь'нныхъ
грjьха'ми, сiя'нiемъ бж~iей блг\дти, и= сподо'би ны` зрjь'ти
ст~у'ю твою` i=кw'ну и= на не'й созерца'ти ве'лiе чу'до
чуде'съ: творца` вселе'нныя, jа='кw млн\дца w\т сосцу^
тво_е'ю пита'емаго.

%<П%>росвjьще'нiе и= сп~се'нiе на тя` надjь'ющихся,
бц\де дв~о, w=благодати` на'шъ по'мыслъ досто'йнw сла'вити
тя` и= пjь'ти чудеса`, jа='же w\т i=кw'ны твоея` ст~ы'я
jа=ви'ла _е=си` и= пр\снw jа=вля'еши во о_у=тjьше'нiе и=
сп~се'нiе на'ше.

%<Сла'ва: П%>росвjьти'вый нб~о сл~нцемъ, и= зе'млю
w=снова'вый дыха'нiемъ о_у='стъ свои'хъ, зижди'тель
вся'ческихъ, во о_у=тро'бjь твое'й пречи'стая, нетjь'снw
вмjьсти'ся, и= w\т сосцу^ тво_е'ю jа='кw мл\днцъ пита'шеся:
на'мъ же дарова` и=сто'чникъ чуде'съ, ст~у'ю i=кw'ну твою`
преблага'я.

%<И= ны'нjь: П%>росвjьти'ся бж\ственною блг\дтiю
а=fw'нская _о=би'тель прп\дбнагw са'ввы w=сщ~е'ннагw прiе'мъ
въ наслjь'дiе, щи'тъ и= покро'въ ст~у'ю i=кw'ну твою`,
бг~ома'ти вл\дчце, млекопита'тельница и=мену'емую: сiю`
о_у=`бо и= мы` достодо'лжнымъ поклоне'нiемъ почита'емъ и=
тя` предста'тельницу на'шу въ пjь'снехъ немо'лчнw
о_у=блажа'емъ.

%<Пjь'снь s~.%>

%<I=рмо'съ: М%>л~тву пролiю` ко гд\су, и= тому`
возвjьщу` печа^ли моя^, jа='кw sw'лъ душа` моя` и=спо'лнися,
и= живо'тъ мо'й а='ду прибли'жися, и= молю'ся, jа='кw
i=w'на: w\т тли`, бж~е, возведи' мя.

%<М%>л~тву вся'къ принося'й тебjь` съ вjь'рою и=
любо'вiю, предъ пречи'стымъ w='бразомъ твои'мъ, бц\де
преблага'я, не неуслы'шанъ w\т теб_е` w\ти'детъ: всjь^мъ бо
вся^, бл~га'я, да'руеши, jа='кw мт~и всебл~га'гw бг~а, и=
пита'тельница пита'теля вселе'нныя. %<[Два'жды.]%>

%<Сла'ва: М%>оли'твенно тя` сла'вимъ, пречи'стая, и= съ
любо'вiю припа'даю къ многоцjьле'бному твоему` _о='бразу,
ср\дцемъ и= о_у=сты` _е=гw` цjьлу'юще, ви'дяще въ не'мъ
зало'гъ блг\дтный твоегw` къ на'мъ ма'тернягw благоволе'нiя.

%<И= ны'нjь: М%>оли'тися всегда` о_у=се'рдное хотjь'нiе,
пода'ждь на'мъ, преблага'я вл\дчце, вся^ бо мо'жеши jа='кw
мт~и и= млекопита'тельница всемогу'щагw бг~а: _е=го'же
ми'лостива на'мъ сотвори`, всеси'льнымъ предста'тельствомъ
твои'мъ, и= не попусти` до конца` поги'бнути рабw'мъ
твои^мъ.

%<Конда'къ бц\ды, гла'съ и~:%>

%<W=%>чи'стимъ чу^вствiя ду'шъ и= тjьле'съ на'шихъ и=
о_у='зримъ на i=кw'нjь твое'й, бц\де, та'инство пресла'вное:
творца` вселе'нныя и= гд\са вы'шнихъ си'лъ, въ w=б\ъя'тiяхъ
твои'хъ держи'ма, и= w\т сосцу^ тво_е'ю пита'ема, jа='кw
мл\днца. тjь'мже со стра'хомъ и= ра'достiю покланя'емся
тебjь`, и= ро'ждшемуся w\т тебе` сп~су на'шему зову'ще:
ра'дуйся, вл\дчце, пита'тельнице, жи'зни на'шея.

%<I='косъ: А=%>рха'гг~льское цjьлова'нiе о_у=слы'шала
_е=си`, приснодв~о, и= въ чистотjь` дв\ственнjьй бг~а
зачала` и= родила` _е=си`, _е=го'же jа='кw мл\днца, w\т
сосцу^ тво_е'ю млеко'мъ пита'ла _е=си`. а='гг~ли и=
чл~вjь'цы о_у=диви'вши вели'чiемъ твои'хъ соверше'нствъ и=
содjь'явшагося w= тебjь` бж~е'ственнагw та'инства. тjь'мже
о_у=блажа'емъ тя` и='стинную бц\ду, возвели'чившую па'дшее
чл~вjь'чество и= мл\срдiемъ неизрече'ннымъ призира'ющую
наро'дъ хр\стiа'нскiй бг~оумиле'ннw зове'мъ: ра'дуйся
вл\дчце, пита'тельнице жи'зни на'шея.

%<Пjь'снь з~.%>

%<I=рмо'съ: W\т%> i=уде'и доше'дше _о='троцы въ
вавv"лw'нjь и=ногда`, вjь'рою тр\оческою пла'мень пе'щный
попра'ша, пою'ще: _о=тц_е'въ бж~е, благослове'нъ _е=си`.

%<W\т%> о_у=се'рдiя на'шегw приноси'мое тебjь` пjь'нiе,
не пре'зри, вл\дчце, но w\т i=кw'ны твоея` ст~ы'я пода'ждь
на'мъ да'ры твоя^ благода^тныя, на по'льзу ду'шъ и= тjьле'съ
на'шихъ, да ра'достнw взыва'емъ ро'ждшемуся w\т теб_е`:
_о=ц~_е'въ бж~е, блг\све'нъ _е=си`.

%<W\т%> ст~а'гw чудотво'рнагw _о='браза твоегw`, бц\де
дв~о, струи^ и=сцjьле'нiй и=стека'ютъ, и= воня` живо'тная
бл~гоуха'етъ, _е=го'же ме'ртвостъ грjьхо'вная ду'шъ на'шихъ
потребля'ется, и= плодоно'сiе духо'вное подае'тся зову'щымъ:
_о=ц~_е'въ бж~е, бл~гослове'нъ _е=си`.

%<Сла'ва: W\т%> i=ер\сли'ма на ст~у'ю го'ру а=fw'нскую,
i=кw'на твоя` бл~года'тная принесе'ся, бг~ома'ти вл\дчце, въ
зало'гъ благоволе'нiя твоегw` къ и=збра'нному тобо'ю жре'бiю
на земли`, и= насе'льникомъ _е=гw` прп\дбнымъ, и='же гла'сы
немо'лчными воспjьва'ютъ сн~у твоему`: _о=ц~_е'въ бж~е,
благослове'нъ _е=си`.

%<И= ны'нjь: W\т%> глубины` sw'лъ мно'гихъ къ тебjь`
припа'даемъ, _w ма'ти сло'ва и= дв~о, и= мо'лимся
прилjь'жнw: пода'ждь на'мъ по'мощь твою` блг\дтную и= не
попусти` поги'бнути на'мъ до конца`, но спасти` на'съ
десни'цею твое'ю, и= воздви'гни пjь'ти всjь'хъ творцу`:
_о=тц_е'въ бж~е, благослове'нъ _е=си`.

%<Пjь'снь, и~.%>

%<I=рмо'съ: Ц%>р~я` нб\снаго, _е=го'же пою'тъ вw'и
а='гг~льстiи, хвали'те и= превозноси'те во вся^ вjь'ки.

%<Ц%>р~я` нб~есе` и= земли` воплоти'ла _е=си`, бц\де,
w\т дjь'вственныхъ крове'й твои'хъ багряни'цу пло'ти _е=му`
и=стка'вши, и= jа='кw мл\днца w\т сосцу^ тво_е'ю _е=го`
млекопита'вши и='стиннаго бг~а и= чл~вjь'ка, хвали'маго и=
превозноси'маго во вся^ вjь'ки.

%<Ц%>р~и'це на'ша пребл~га'я и= засту'пнице прест~а'я,
мт~и гд\са вы'шнихъ си'лъ съ ни'ми моли` _е=го` прилjь'жнw:
ми'ръ мi'рови дарова'ти, плодоно'сiе зе'мли и= всjь^мъ на'мъ
здра'вiе и= спасе'нiе, да хва'лимъ и= превозно'симъ _е=го`
во вся^ вjь'ки.

%<Сла'ва: Ц%>р\ство и= гд\сьство дарова` тебjь`, бц\де
мр~i'е, сн~ъ тво'й и= бг~ъ, ца'рствуеши бо съ ни'мъ вjь'чнw,
и= стро'иши и= покрыва'еши лю'ди, и=скупл_е'нныя _е=го`
чт\сно'ю кро'вiю, и=`же сла'вятъ многопjь'тое и='мя твое`,
хва'ляще и= превознося'ще просла'вльшаго тя` гд\са во вся^
вjь'ки.

%<И= ны'нjь: Ц%>р~я` на'шего правосла'внаго,
_о=тече'ство на'ше, гору` сiю` и= _о=би'тель на'шу ст~у'ю,
сохрани` и= соблюди`, вл\дчце, въ долготу` дне'й
невреди'мыми w\т вся'кагw sла`, и= вознеси` ро'дъ
хр\стiа'нскiй надъ jа=зы'ки невjь'рными, да пое'мъ твое`
ма'тернее заступле'нiе, и= хва'лимъ и= превозно'симъ хр\ста`
во вся^ вjь'ки.

%<Пjь'снь, f~.%>

%<I=рмо'съ: В%>ои'стинну бц\ду тя` и=сповjь'дуемъ,
сп~се'ннiи тобо'ю, дв~о чт\сая, съ безпло'тными ли^ки тя`
велича'юще.

%<В%>ои'стинну никто' же притека'я къ тебjь`
моли'твеннw, то'щь w\т теб_е` и=схо'дитъ, пречи'стая бц\де
дв~о: всjь'хъ ты` ми'луеши и= о_у=щедря'еши, jа='кw
любоблагоутро'бная мт~и: тjь'мже вси` ро'ди земнi'и
благода'рнw тя` велича'емъ.

%<В%>ои'стинну зало'гъ блг\дтный, ст~а'я и= чудотво'рная
i=кw'на твоя` jа=ви'ся бц\де преблага'я, на ню'же взира'юще,
сiя'нiе бж~iей блг\дти въ ду'шы на'шя неви'димw прiе'млемъ
и= по до'лгу пjь'сньми хвале'бными тя` велича'емъ.

%<Сла'ва: В%>ои'стинну щи'тъ и= покро'въ _о=би'тели
на'шей, ст~а'я i=кw'на твоя` даде'ся, преблага'я дв~о, w\т
щедро'тъ твои'хъ ма'тернихъ: сiю` о_у=`бо съ любо'вiю
w=б\ъе'млюще, се'рдцемъ и= о_у=сты` цjьлу'емъ и= тя`
благодjь'тельницу на'шу непреста'ннw велича'емъ.

%<И= ны'нjь: В%>ои'стинну всjь'хъ ст~ы'хъ вы'шша _е=си`,
бц\де дв~о ро'ждшая ст~jь'йшее сло'во, и= млекопита'вшая,
jа='кw млн\дца воплоще'ннагw бг~а, на'съ ра'ди чл~вjь'ка
бы'вша, да и=зба'витъ па'дшiй ро'дъ чл~вjь'ческiй w\т
поги'бели вjь'чныя. тjь'мже тя` jа='кw вино'вницу сп~се'нiя
на'шегw немо'лчнw велича'емъ.

%<Свjьти'ленъ бц\ды, гла'съ д~:%>

%<П%>речи'стагw _о='браза твоегw` jа=вле'нiя, мт~и
бж~iя, пра'зднуемъ свjь'тлw, и='бо въ не'мъ позна'емъ
зна'менiе твоегw` къ на'мъ бл~говоле'нiя, преблага'я:
покрыва'еши и= спаса'еши на тя` о_у=пова'ющыя бц\де
всепjь'тая и= неискусобра'чная. %<[Два'жды.]%>

%<Стiхи^ры бц\ды д~ гла'съ и~:%>

%<Подо'бенъ: _W%> пресла'внагw чудесе`!

%<_W%> пресла'внагw чудесе`! ве'лiя ра'дость ст~jь'й
горjь` а=fw'нстjьй свы'ше дарова'ся, ст~а'я и= благода'ти
преч\стна'я i=кw'на твоя` бц\де, w\т i=ер\сли'ма къ не'й
принесе'ся, благоче'стiю во о_у=твержде'нiе и= вjь'рнымъ во
спасе'нiе, w= _е=я'же принесе'нiи ра'дующеся, тебjь`,
вл\дчце, мо'лимся: спаси` ду'шы на'шя, jа='кw милосе'рда.
%<[Два'жды.]%>

%<_W%> пресла'внагw чудесе`! ди'вный ст~и'тель са'вва,
зало'гъ ми'лостей твои'хъ, i=кw'ну твою` ст~у'ю, бц\де,
на'мъ w\т i=ер\сли'ма прино'ситъ, и= вся^ ны` призыва'етъ
благоговjь'йнw _е='й поклони'тися сегw` ра'ди съ любо'вiю къ
не'й припа'дающе, моле'бнw къ тебjь` вопiе'мъ: w\т бjь'дъ
и=зба'ви на'съ, вл\дчце, и= сп~си` ду'шы на'шя, jа='кw
милосе'рда.

%<_W%> пресла'внагw чудесе`! и=сто'чникъ и=сцjьле'нiй
на'мъ дне'сь jа=ви'ся, i=кw'на твоя` многочуде'сная, бц\де,
_е='юже ст~а'я _о=би'тель вели'кагw во ст~ы'хъ са'ввы
дх~о'внw w=богати'ся, и= чуде'съ твои'хъ бл~года'тiю
просла'вися. сi'и о_у=`бо бг~олjь'пнымъ поклоне'нiемъ
че'ствуемъ и= со о_у=миле'нiемъ тебjь` вопiе'мъ:
правосла'вiе о_у=тверди` въ на'съ непоколеби'мw, вл\дчце, и=
спаси` ду'шы на'шя, jа='кw милосе'рда.

%<Сла'ва, и= ны'нjь, гла'съ s~:%>

%<Б%>лажи'мъ тя` вси` ро'ди, бц\де, jа='кw ра'дости вся^
ны` и=спо'лнила _е=си`, jа=вле'нiемъ чудотво'рныя твоея`
i=кw'ны и= дарова'нiемъ мно'гихъ w\т нея` и=сцjьле'нiй:
ду'ши бо и= тjьлеса` врачу'еши, и= w\т вся'кихъ бjь'дъ
и=збавля'еши, чт\сна'гw _о='браза твоегw` w=сjьне'нiемъ,
_е=му'же дне'сь покланя'ющеся, о_у=се'рднw мо'лимъ тя`:
сподо'би, вл\дчце, твоя^ рабы^, въ бу'дущемъ вjь'цjь,
и=збра'нныхъ ра'досте.

%<Та'же славосло'вiе вели'кое и= w\тпу'стъ.%>

%<На лiтургi'и,%>

%<Бл~ж_е'нна, пjь'снь г~ и= s~ на и~. Прокi'менъ гла'съ
г~: В%>ели'читъ душа` моя` гд\са, и= возра'довася ду'хъ мо'й
w= бз~jь сп~сjь мое'мъ. %<Стi'хъ: Jа='%>кw призрjь` на
смире'нiе рабы` своея`, се' бо w\т ны'нjь о_у=блажа'тъ мя`
вси` ро'ди. %<А=п\слъ къ фiлiпписi'_емъ, зача'ло с~м.
А=ллилу'iа гла'съ и~. Стi'хъ: С%>лы'ши дщи` и= ви'ждь, и=
приклони` о_у='хо твое`. %<_Е=v\глiе w\т луки` зача'ло н~д.
Прича'стенъ: Ч%>а'шу спасе'нiя прiиму` и= и='мя гд\сне
призову`.
