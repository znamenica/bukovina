---
вечерня:
   отпустительно:
      тропарь:
         глас: 4
         текст: 'Торжество днесь празднуем светлое, / се бо предлежит, о Всеблаженная, /
            икона Твоя всечестная, / к нейже, любовию сердца / вси приходяще, Владычице, /
            поклоняемся и тепле Тебе вопием: // избави нас от бед и обстояний.'
      молитва: 'О Пресвятая Дево, Мати Господа Вышних сил, Небесе и земли Царице,
         града и страны нашея всемощная Заступнице! Приими хвалебное пение сие от нас
         недостойных раб Твоих, и вознеси молитвы наша ко престолу Бога Сына Твоего,
         да милостив будет неправдам нашим и пробавит благодать Свою чтущим всечестное
         имя Твое и с верою и любовию покланяющимся пречистому образу Твоему. Несмы бо
         достойни от Него помиловани быти, аще не Ты умилостивиши Его о нас, Владычице,
         яко вся Тебе от Него возможна суть. Сего ради к Тебе прибегаем, яко к несомненней
         и скорей Заступнице нашей: услыши нас молящихся Тебе, удиви над нами великия
         и богатыя милости Твоя, яви нам небесную помощь Твою и заступление, и испроси
         у Бога Сына Твоего пастырем нашим ревность и бдение о душах, градоправителем
         мудрость и силу, судиям правду и нелицеприятие, наставником разум и смиренномудрие,
         супругом любовь и согласие, чадом послушание, обидимым терпение, обидящим страх
         Божий, скорбящим благодушие, радующимся воздержание; нам же всем низпосли дух
         разума и благочестия, дух милосердия и кротости, дух чистоты и правды. Ей, Госпоже
         Пречистая! Умилосердися на немощныя люди Твоя, рассеянныя собери, заблуждшия
         на путь правый настави, недугующия уврачуй, старость поддержи, юныя уцеломудри,
         младенцы воспитай, и призри на всех нас призрением милостиваго Твоего заступления,
         воздвигни нас из глубины греховныя и просвети сердечныя очи наши ко зрению спасения.
         Милостива нам буди зде и на страшнем суде Сына Твоего, преставльшияся же в вере
         и покаянии от жития сего отцы и братию нашу в вечней жизни со ангелы и со всеми
         святыми жити сотвори. Ты бо еси, Госпоже, слава небесных и упование земных,
         Ты по Бозе наша Надежда и Заступница всех притекающих к Тебе с верою. Тебе убо
         молимся, и Тебе, яко всемогущей Помощнице, сами себе и друг друга и всю жизнь
         нашу предаем, ныне и присно и во веки веков. Аминь.'
утреня:
   канон:
      кондак:
         глас: 4
         текст: 'В праздник Твой / сошедшеся, вернии, / священное ко славе Божией / торжество
            Твое, Владычице, / днесь всеблагоговейно совершаем, / любовию же чтуще / честную
            икону Твою, / Тебе песнословим вси в радости: // радуйся, Дево Честная, Всеблаженная.'
