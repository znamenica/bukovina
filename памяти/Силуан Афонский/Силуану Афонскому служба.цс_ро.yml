---
вечерня:
   отпустительно:
      тропарь:
         глас: 2
         текст: 'Серафи́мския любве́ ко Го́споду / пла́менный ревни́телю / и Иереми́и, о наро́де
            пла́чущему, / усе́рдный подража́телю, / всеблаже́нне о́тче Силуа́не, / ты бо, зо́ву
            Ма́тере Го́спода Сил вне́мляй, / зми́я грехо́внаго / мужему́дренно изрыгну́л еси́ /
            и в Го́ру Афо́нскую / от суеты́ ми́ра удали́лся еси́, / иде́же в труде́х / и моли́твах
            со слеза́ми / благода́ть Свята́го Ду́ха / оби́льно стяжа́в, / е́юже сердца́ на́ша
            воспламени́ / и с тобо́ю уми́льно взыва́ти укрепи́: / Го́споди мой, Жи́зне моя́ /
            и Ра́досте Свята́я, / спаси́ мир и нас // от вся́ких лю́тых.'
      молитва: О предивный угодниче Божий, отче Силуане! По благодати, тебе от Бога
         данной, слезно молитися о всей вселенней, мертвых, живых и грядущих, не премолчи
         за нас ко Господу, к тебе усердно припадающих и твоего предстательства умильно
         просящих <имена>. Подвигни, о всеблаженне, на молитву Усердную Заступницу рода
         христианского, Преблагословенную Богородицу и Приснодеву Марию, чудно призвавшую
         тя быти верным делателем в Ея земном вертограде, идеже избранницы Божии о гресех
         наших милостива и долготерпелива быти Бога умоляют, во еже не помянута неправд
         и беззаконий наших, но по неизреченной благости Господа нашего Иисуса Христа
         ущедрити и спасти нас по велицей Его милости. Ей, угодниче Божий, с Преблагословенною
         Владычицею мира - Святейшею Игумениею Афона и святыми подвижниками Ея земнаго
         жребия испроси у святых святейшего Слова святей горе Афонской и боголюбивым
         пустынножителем ея от всех бед и наветов вражиих в мире сохранитися. Да Ангелы
         святыми от зол избавляеми и Духом Святым в вере и братолюбии укрепляеми, до
         скончания века о Единей, Святей, Соборней и Апостольстей Церкви молитвы творят
         и всем спасительный путь указуют, да Церковь Земная и Небесная непрестанно славословит
         Творца и Отца Светов, просвещающи и освещающи мир в вечной правде и благости
         Божией. Народом земли всей испроси благоденственное и мирное житие, дух смиренномудрия
         и братолюбия, добронравия и спасения, дух страха Божия. Да не злоба и беззаконие
         ожесточают сердца людския, могущие истребите любовь Божию в человецех и низвергнуть
         их в богопротивную вражду и братоубийство, но в силе Божественныя любве и правды,
         якоже на небеси и на земли да святится имя Божие, да будет воля Его святая в
         человецех, и да воцарится мир и Царствие Божие на земли. Такожде и земному Отечеству
         твоему - земли Российстей испроси, угодниче Божий, вожделенный мир и небесное
         благословение, во еже всемощным омофором Матере Божия покрываему, избавитися
         ему от глада, губительства, труса, огня, меча, нашествия иноплеменников и междоусобныя
         брани и от всех враг видимых и невидимых, и тако святейшим домом Преблагословенныя
         Богородицы до скончания века ему пребыти, Креста Животворящаго силою, и в любви
         Божией неоскудеваему утвердитися. Нам же всем, во тьму грехов погружаемым и
         покаяния тепла, ниже страха Божия не имущим и сице безмерно любящаго нас Господа
         непрестанно оскорбляющим, испроси, о всеблаженне, у Всещедраго Бога нашего,
         да Своею Всесильною благодатию божественне посетит и оживотворит души наша,
         и всяку злобу и гордость житейскую, уныние и нерадение в сердцах наших да упразднит.
         Еще молимся, о еже и нам, благодатию Всесвятаго Духа укрепляемым и любовию Божию
         согреваемым, в человеколюбии и братолюбии, смиренномудренном сраспинании друг
         за друга и за всех, в правде Божией утвердитися и в благодатной любви Божией
         благонравно укрепитися, и сынолюбне Тому приближитися. Да тако, творяще Его
         всясвятую волю, во всяком благочестии и чистоте временнаго жития путь непостыдно
         прейдем и со всеми святыми Небеснаго Царствия и Его Агнчаго брака сподобимся.
         Ему же от всех земных и небесных да будет слава, честь и поклонение, со Безначальным
         Его Отцем, Пресвятым и Благим и Животворящим Его Духом, ныне и присно и во веки
         веков. Аминь.
утреня:
   канон:
      кондак:
         глас: 2
         текст: Смиренному́дрия испове́дниче преди́вный / и человеколю́бия Ду́хом Святы́м /
            согрева́емая добро́то, / Бо́гу возлю́бленне Силуа́не, / о по́двизе твое́м / Це́рковь
            Росси́йская ра́дуется, / и́ноцы же Горы́ Афо́нския / и вси христиа́нстии лю́дие,
            веселя́щеся, / сыно́внею любо́вию / к Бо́гу устремля́ются. / Его́же моли́ о нас, /
            равноа́нгельне богове́дче, / во е́же спасти́ся нам, // в горе́нии любве́ тебе́
            подража́ющим.
