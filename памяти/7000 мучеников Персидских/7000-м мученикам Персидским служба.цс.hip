<::лат> OCR:

<::рус> Библиотека святоотеческой литературы

<::лат> http://orthlib.ru

<::слав>

%<Мjь'сяца тогw'же во в~-й де'нь.%>

%<Ст~ы'хъ мч~никъ: а=кiндv'на, пiга'сiа, а=фfо'нiа,
_е=лпiдiфо'ра и= а=немподi'ста.%>

%<На Г%>д\си, воззва'хъ, %<стiхи^ры гла'съ д~.
Подо'бенъ: Jа='%>кw до'бля:

%<П%>яточи'сленное сочета'нiе мч~никwвъ воспои'мъ, *
му'драго а=кiндv'на, * пiга'сiа, _е=лпiдiфо'ра, * а=фfо'нiа
и= а=немподi'ста, * дw'блiя страда'льцы * и= т_е'плыя
защи'тники, * точа'щыя невозбра'нную благода'ть, * и=
наде'жду незави'стну * безбjь'днw благочести^вымъ подаю'щыя.

%<Н%>и гла'дъ, ниже` бjьда`, * ни жи'знь, ниже` сме'рть,
* ни коно'бwвъ врjь^нiя, * ни земны^я прw'пасти, ниже`
sвjьре'й о_у=ста` * разлучи'ти возмого'ша w\т любве`
хр\сто'вы * ва'шя терпjьливому^дрыя до'бл_ести: * къ нему'
бо непреста'ннw взира'юще, * и= того` _е=ди'наго жела'юще, *
вражду'ющыя побjьди'сте.

%<С%>ла'дости насыща'ющеся, * и= свjь'та и=сполня'еми, *
и= жи'знь вjь'чную наслjь'довавше, * къ ва'мъ прибjьга'ющыя
w\т бjь'дъ и=зба'вите, * и= о_у='зъ и= темни'цы, * на
мjь'стjь w=sлобле'нiя, бг~ому'дрiи, * къ бг~у дерзнове'нiе
и=му'ще, * и= милосе'рдiе jа=вля'юще, * jа='кw и='стиннw
хр\стоподража'тел_е.

%<Сла'ва, гла'съ s~:%>

%<Д%>не'сь пятоза'рный мч~никwвъ ли'къ, jа='кw
свjьтоно'сныхъ sвjь'здъ схожде'нiе, вjь^рныя просвjьща'ющь
къ та'инственному весе'лiю призва`. дне'сь и=`же разу'мнагw
сл~нца служи'телiе, и= пе'рсскихъ потреби'телiе преда'нiй,
чу'вственное со'лнце че'ствовавшыя, и= покланя'ющыяся
_о=гню`, руково'дствоваша ко благоче'стiю. поче'рпше же
_о=би'льнjьстрастоте'рпческую и='хъ ча'шу, и=
хр\ста` ра'ди и=злiя'вшимися кровьми` вjьнча'шася, на'съ
призыва'юще, благоче'стiя рачи'тели, прiиди'те, глаго'люще,
пw'двиги на'шими о_у=чреди'теся, и= вjьнцы` и= ч_е'сти
зри'те: претерпjь'вый бо до конца`, то'й спасе'тся,
хр\сто'съ и='стина и=зрече`: да _о='бщницы бу'дете
вjьнц_е'въ на'шихъ, и= моли'твенники ны` ко гд\су и='мате.

%<И= ны'нjь, бг~оро'диченъ, и=ли` кр\стобг~оро'диченъ.
По\д: Т%>ридне'венъ:

%<Л%>ю'ди беззако'ннjьйшыя безъ пра'вды пригвожда'ющыя
тя` на дре'вjь, дв~а и= ч\стая мт~и твоя` зря'щи, jа='коже
сv"меw'нъ прорече`, о_у=тро'бою, сп~се, о_у=язвля'шеся.

%<На стiхо'внjь _о=ктw'иха: и= ст~ы'хъ стiхи'ра, гла'съ
а~:%>

%<Стi'хъ: Д%>и'венъ бг~ъ во ст~ы'хъ свои'хъ, бг~ъ
i=и~левъ.

%<Л%>учы` возсiя'ша мч~никwвъ пятоза^рныя, дjь'вамъ
равночи'сл_енны, воwбраж_е'нiя бо и='хъ зря'ще, w=заря'емся
па'мятемъ и='хъ приwбща'ющеся. тjь'мъ, моли'твами и='хъ,
хр\сте` бж~е, безбjь'днjь спаса'й w\т вра^гъ ду'шы на'шя, и=
мольба'ми и='хъ неwску'дну жи'знь на'шу соблюди`: jа='кw
и=сточа'еши ми'лwсти твоя^ бога^тыя непреста'ннw,
безпреткнове'ннw тя` сла'вящымъ: о_у=пова'нiе же и=му'щымъ
въ тя`, моли'твами и='хъ да'руй душа'мъ на'шымъ ве'лiю
ми'лость.

%<Сла'ва, гла'съ в~. Самогла'сенъ:%>

%<П%>рiиди'те, возра'дуемся гд\су, въ па'мяти дне'сь
страстоте'рпц_евъ, _w празднолю'бцы! прiиди'те, восхва'лимъ
и='хъ, та'йнw похваля'юще: ра'дуйся, а=кiндv'не, ра'дуйся,
пiга'сiе, ра'дуйся, а=немподi'сте, ра'дуйся, _е=лпiдiфо'ре,
ра'дуйся, а=фfо'нiе, и=`же ле'сть i='дwльскую въ про'пасть
погрузи'вше, и= хр\ста` гд\са посредjь` три'знища jа='снw
проповjь'давше. тjь'мъ, всеблаже'ннiи и= многострада'льнiи,
непреста'ннw моли'теся w= душа'хъ на'шихъ.

%<И= ны'нjь, бг~оро'диченъ, и=ли` кр\стобг~оро'диченъ.
По\д: _Е=%>гда` w\т дре'ва:

%<Д%>ре'ву кр\стному тя`, i=и~се, пригвожде'на зря'щи
неискусобра'чная, пла'чущи, глаго'лаше: ча'до
сладча'йшее, почто` w=ста'вилъ _е=си` мене`, ро'ждшую тя`
_е=ди'ну, свjь'те непристу'пный пребезнача'льнагw _о=ц~а`;
потщи'ся и= просла'вися, jа='кw да сла'ву получа'тъ
бж\ственную, бж\ств_енныя стр\сти твоя^ сла'вящiи.

%<Тропа'рь, гла'съ в~:%>

%<С%>трастоте'рпцы гд\сни, бл~же'нна земля`, напи'вшаяся
кровьми` ва'шими, и= свя'та сел_е'нiя, прiи'мшая тjьлеса`
ва^ша: въ три'знищи бо врага` побjьди'сте, и= хр\ста` со
дерзнове'нiемъ проповjь'дасте: того`, jа='кw бла'га,
моли'те, спасти'ся, мо'лимся, душа'мъ на'шымъ.



%<На о_у='трени, _о='ба канw'на _о=ктw'иха, и= ст~ы'хъ
на д~, _е=гw'же краегране'сiе: Т%>вои'хъ мольба'ми мя`
мч~никwвъ мно'жества покрыва'й.

%<Fеофа'нъ.%>

%<Гла'съ д~. Пjь'снь а~. I=рмо'съ:%>

%<W\т%>ве'рзу о_у=ста` моя^, и= напо'лнятся дх~а, и=
сло'во w\тры'гну цр~и'цjь мт~ри, и= jа=влю'ся свjь'тлw
торжеству'я, и= воспою` ра'дуяся тоя` чудеса`.

%<С%>л~нца и=му'ще пра'вды незаходи'ма, хр\ста` бг~а
на'шего, просвjьща'юща ва'съ, ст~i'и, невеще'ственнымъ
свjь'томъ, _о='блаки разори'те невjь'дjьнiя моегw`.

%<Б%>езбjь'дную, ст~i'и, безпрепо'ннw и=сточа'юще
бл~года'ть, подава'ете приходя'щымъ вjь'рою, вся'ку бjьду`,
и= вся'кое о_у=ны'нiе, и= бу'рю и= мяте'жь о_у=ставля'юще.

%<К%>рjь'постiю непобjьди'мою препоя'савшеся, ст~i'и,
плотскi'я не'мощи не помы'слисте: но безбоя'зненнw
мудрова'нiе jа=вля'юще, на _о='гнь и= муче'нiе дерзну'сте.

%<Бг~оро'диченъ:%>

%<Т%>ы`, _е=ди'на бг~оневjь'сто, въ высоча'йшихъ
сjьдя'щаго на w=б\ъя'тiихъ носи'ла _е=си`, пло'ть бы'вша:
ты' бо jа=ви'лася _е=си` w\т всjь'хъ вjь^къ прiя'телище
досто'йное вседержи'теля.

%<Пjь'снь г~. I=рмо'съ:%>

%<Н%>е му'дростiю, и= си'лою, и= бога'тствомъ хва'лимся,
но тобо'ю, _о='ч~ею v=поста'сною му'дростiю, хр\сте`:
нjь'сть бо ст~ъ, па'че теб_е`, человjьколю'бче.

%<О_у=%>тверди'вшеся хр\сто'вою си'лою, всеизя'щнjьйшiи,
по'мысломъ крjь'пкимъ, сквозjь` _о='гнь же и= во'ду,
стра'ждуще, преидо'сте къ нб\снымъ.

%<Н%>ерасте'рзною бу'дущихъ наде'ждею ствержда'еми,
настоя'щихъ болjь'зней, му'жественнjьйшимъ смы'сломъ,
всесла'внiи мч~ницы, небрего'сте.

%<Р%>авному'дрствующе тре'мъ ю='ношамъ, всехва'льнiи,
безу'мiя пе'рсскагw _о='гнь о_у=гаша'юще jа=ви'стеся, росо'ю
дх~а w=кропля'еми.

%<Бг~оро'диченъ:%>

%<Т%>я` предста'тельницу и=звjь'стну, бг~ома'ти,
стяжа'вшiи, над_е'жды на тя` возлага'юще, спаса'емся, и=, къ
тебjь` прибjьга'юще, сохраня'емся.

%<Сjьда'ленъ, гла'съ и~. Подо'бенъ: П%>рему'дрости:

%<Б%>езбjь'днw тече'нiе благочести'вное въ по'двизjь
стра'ждуще, благосла'внiи, наде'ждею проидо'ша, вjьнцы^
о_у=крjьпля'еми: сопроти^вныя бо до конца` погуби'вше,
безпрепо'ннw побjь'ду свою` соверши'ша. тjь'мъ и= _о=би'льнw
прося'щымъ вjь'рою и=сточа'ютъ всегда` мно'жество
и=сцjьле'нiй. и=`мже согла'снw возопiи'мъ: моли'те хр\ста`
бг~а, грjьхw'въ w=ставле'нiе дарова'ти честву'ющымъ любо'вiю
святу'ю па'мять ва'шу.

%<Сла'ва, и= ны'нjь, бг~оро'диченъ:%>

%<Jа='%>кw дв~у и= _е=ди'ну въ жена'хъ, тя` безъ
сjь'мене ро'ждшую бг~а пло'тiю, вси` о_у=блажа'емъ ро'ди
человjь'честiи: _о='гнь бо всели'ся въ тя` бж~ества`, и=
jа='кw мл\днца млеко'мъ пита'еши зижди'теля и= гд\са. тjь'мъ
а='гг~льскiй и= человjь'ческiй ро'дъ, досто'йнw сла'вимъ
прест~о'е рж\ство` твое`, и= согла'снw вопiе'мъ ти`: моли`
хр\ста` бг~а, согрjьше'нiй w=ставле'нiедарова'ти
покланя'ющымся вjь'рою прест~о'му рж\ству` твоему`.

%<Кр\стобг~оро'диченъ:%>

%<А='%>гнца и= па'стыря и= и=зба'вителя а='гница зря'щи
на кр\стjь`, восклица'ше пла'чущи, и= го'рькw рыда'ющи,
вопiя'ше: мi'ръ о_у='бw ра'дуется, прiе'мля тобо'ю
и=збавле'нiе, о_у=тро'ба же моя` гори'тъ, зря'щи твое`
распя'тiе, _е='же терпи'ши за милосе'рдiе ми'лости.
долготерпjьли'ве гд\си, ми'лости бе'здно, и= и=сто'чниче
неисчерпа'емый, о_у=милосе'рдися, и= да'руй согрjьше'нiй
w=ставле'нiе вjь'рою пою'щымъ бж\ств_енныя стра^сти твоя^.

%<Пjь'снь д~. I=рмо'съ:%>

%<С%>jьдя'й въ сла'вjь на пр\сто'лjь бж~ества`, во
_о='блацjь ле'гцjь прiи'де i=и~съ пребж\ственный,
нетлjь'нною дла'нiю, и= спасе` зову'щыя: сла'ва, хр\сте`,
си'лjь твое'й.

%<П%>росвjьща'еми добро'тою и=зя'щнjьйшагw страда'нiя,
свjь'тлiи свjьти'льницы, мч~ницы хр\сто'вы jа=ви'стеся,
свjьтлjь'йшими луча'ми w=заря'юще зову'щыя: сла'ва, хр\сте`,
си'лjь твое'й.

%<W=%>чище'нiе кро'вь му'ченикwвъ бы'сть, и=
благово'ннjьйшее и='стиннw приноше'нiе бг~у, безпрепо'ннw
даю'щи, и= безбjь'дный и=сточа'ющи всjь^мъ и=сто'чникъ
врачева'нiя.

%<Р%>азли'чныхъ напа'стей и= бjь'дъ нахожде'нiе, ва'шими
моли'твами су'щими ко хр\сту` w\трази'сте, соверша'ющихъ
о_у=се'рднw всесвяще'нную, и= всепра'зднственную па'мять
ва'шу, досточу'днiи.

%<И=%>спрове'ргше пре'лести i='дwльское безбо'жiе, бг~а
всjь'хъ животворя'щее дjь'йство дjь'лы jа=вля'юще, зва'сте,
преблаже'ннiи: сла'ва, хр\сте`, си'лjь твое'й.

%<Бг~оро'диченъ:%>

%<К%>рjьпча'йшее тя` _о=ру'жiе на враги` предлага'емъ,
ско'рби вся'кiя и= лю'тыхъ w=бстоя'нiй w\трjьва'емъ вре'дъ,
и= возмуще'нiй _е=ретi'ческихъ, мт~и бж~iя, и=збjьга'емъ.

%<Пjь'снь _е~. I=рмо'съ:%>

%<Н%>ечести'вiи не о_у='зрятъ сла'вы твоея`, хр\сте`: но
мы' тя,_е=диноро'дне, _о=ч~ескiя сла'вы сiя'нiе
бж\ства`, w\т но'щи о_у='тренююще, воспjьва'емъ тя`,
чл~вjьколю'бче.

%<Т%>я` сама'го, а=фfо'нiе, приве'лъ _е=си` хр\сту`,
крjь'пцjь мучи'тельскую, сла'вне, w=бличи'въ sло'бу
безбо'жную, и= къ свjь'ту прите'клъ _е=си` вjь'ры веселя'ся.

%<П%>одо'бяся, а=фfо'нiе, стр\сти хр\сто'вjь, тогw`
ра'ди твоя` глава` w\тсjьче'ся и=зя'щнjь: къ неизмjь'нному
бо весе'лiю потща'лся _е=си`, и= безсме'ртному поко'ищу.

%<Н%>а недви'жимjьй наде'жди о_у=тверди'вся, и=
кра^сная, jа=`же на земли`, w=плева'въ, всему'дре
_е=лпiдiфо'ре, неукло'ннw бо ты` прете'клъ _е=си` по'прище
страда'нiя.

%<Бг~оро'диченъ:%>

%<В%>озсiя'въ и=зъ теб_е` сл~нце мы'сленное, свjь^тлыя
лучы` своегw` бж\ства` всjь^мъ простре`, бц\де вл\дчце:
тjь'мъ вси` тя` сла'вимъ.

%<Пjь'снь s~. I=рмо'съ:%>

%<П%>ожру' ти со гла'сомъ хвале'нiя, гд\си, цр~ковь
вопiе'тъ ти`, w\т бjьсо'вскiя кро'ве w=чи'щшися, ра'ди
ми'лости w\т ре'бръ твои'хъ и=сте'кшею кро'вiю.

%<Т%>еку'щихъ тлjь^нная презрjь'вше, нетлjь^нная
сподо'бистеся зрjь'ти. и=скуше'нiй о_у='бw и=зба'вите и=
бjь'дъ, вjь'рою ва'съ призыва'ющыя, всехва'льнiи.

%<Т%>р\оцу безнача'льную, пресла'внiи мч~ницы, лю'тw
свя^занныя и= въ темни'цахъ неwсла'бнw держи^мыя
разрjьши'ти, ва'шими мольба'ми, о_у=милосе'рдите.

%<З%>а тя` себе` преда'вше на сме'рть, безсме'ртiе,
сп~се мо'й, до'блiи получи'ша, и= спаси'телiе су'щихъ въ
бу'ри и= напа'стехъ и= ско'рбехъ бы'ша.

%<Бг~оро'диченъ:%>

%<Р%>асто'ргни мои'хъ прегрjьше'нiй, _о=трокови'це,
рукописа'нiе, и= содержа'щiя мя` печа'ли и= страсте'й
разрjьше'нiе да'рующи, и= соблюда'ющи вы'ну неврежде'нна,
вл\дчце.

%<Конда'къ, гла'съ в~. Подо'бенъ: Т%>в_е'рдыя:

%<Б%>лагочести^выя и= бг~онw'сныя му'ченики, jа='кw на
земли` w=ста'вльшыя вся^, прiя'лъ _е=си` въ наслажде'нiе
бл~ги'хъ твои'хъ, и= о_у=покое'нiе, а=кiндv'на, пiга'сiа,
а=немподi'ста, съ ни'миже а=фfо'нiа и= _е=лпiдiфо'ра же,
_е=ди'не сы'й пребл~гi'й.

%<I='косъ:%>

%<W\т%>ве'рзи ми` о_у=ста`, хр\сте` мо'й, воспjь'ти и=
похвали'ти че'стнw по'двиги страстоте'рп_ецъ твои'хъ, гд\си:
сi'и бо вся^ w=ста'вльше и= возлюби'вше тебе`, созда'теля
всjь'хъ, су^щая на земли` вся^, jа='кw тлjь^нная вмjьни'ша.
и= та'кw, честны'й _о='бразъ живоно'снагw твоегw` кр\ста`
сотвори'вше, о_у=се'рднw предста'ша цр~ю`, jа='кw
_о=ру^жницы, му'ч_еницы до'блiи, вопiю'ще ти`: _е=ди'не сы'й
пребл~гi'й.

%<Пjь'снь з~. I=рмо'съ:%>

%<С%>пасы'й во _о=гни` а=враа^мскiя твоя^ _о='троки, и=
халд_е'и о_у=би'въ, jа=`же пра'вда пра'веднw о_у=ловля'ше:
препjь'тый гд\си, бж~е _о=т_е'цъ на'шихъ, бл~гослове'нъ
_е=си`.

%<Jа='%>кw и=зба'вилъ _е=си`, и=зъ пла'мене три`
благочести^выя _о='троки, си'це и= ны'нjь страда'льцы въ
пещи` _о='гненнjьй сохрани'лъ _е=си`, вопiю'щыя ти`
бг~ому'дреннw: _о=т_е'цъ на'шихъ бж~е, бл~гослове'нъ _е=си`.

%<Д%>ае'ши _о=би^льныя да'ры и= чудодjья'нiе
и=сточа'еши, страстот_е'рпцы твои'ми, хр\сте`, содjьва'я и=
содjь'йствуя, jа='кw милосе'рдъ, и= jа=вля'я пою'щымъ тя`:
_о=т_е'цъ на'шихъ бж~е, бл~гослове'нъ _е=си`.

%<М%>но'жество му'ч_еникъ, нело'жнw со'браннiи вjь'рою,
приведо'стеся хр\сту`, пресла'вныхъ чуде'съ jа=вле'нiе
дjь'йствующе, и= пою'ще: _о=т_е'цъ на'шихъ бж~е,
бл~гослове'нъ _е=си`.

%<Бг~оро'диченъ:%>

%<И=%>зба'вленнiи тобо'ю пра'дjьднiя кля'твы, и= къ
присносу'щнjьй пи'щи преше'дше, ра'дуйся, зове'мъ тебjь`,
препросла'вленная вл\дчце, jа='же бг~а на'мъ
воплоще'ннаго ро'ждшая.

%<Пjь'снь и~. I=рмо'съ:%>

%<_О='%>троки благочести^выя въ пещи` рж\ство`
бг~оро'дичо спасло` _е='сть, тогда` о_у='бw w=бразу'емое,
ны'нjь же дjь'йствуемое, вселе'нную всю` воздвиза'етъ пjь'ти
тебjь`: гд\са по'йте дjьла`, и= превозноси'те _е=го` во вся^
вjь'ки.

%<Б%>лагочести'вjьйшее мч~никwвъ торжество` ра'достнw
прiи'де, мi'ръ w=заря'ющее вся^ возвесели`, и= свjь'тлw
о_у=краша'ющее вjь'рою пою'щыя: гд\са воспjьва'йте дjьла`,
и= превозноси'те _е=го` во вjь'ки.

%<Н%>а sвjь'ри, и= ро'вы, и= му^ки лю^тыя дерзну'сте,
преизя'щнiи, и=му'ще помо'щника непобjьди'ма, сла'вы гд\са.
_е=му'же ны'нjь зове'мъ: гд\са воспjьва'йте дjьла`, и=
превозноси'те _е=го` во вjь'ки.

%<В%>а'съ, дw'блiя страда'льцы, а=кiндv'на, пiга'сiа, и=
а=немподi'ста, па'ки же а=фfо'нiа и= приснопа'мятнаго
_е=лпiдiфо'ра, и=му'ще стjь'ну крjь'пкую, гд\са пое'мъ и=
превозно'симъ во вjь'ки.

%<В%>jьнце'мъ побjь'ды о_у=краси'вшеся, и= добро'ты
дiади'мою свjьтя'щеся, зарю` невече'рнюю коне'чнw,
бл~же'ннiи, на нб~сjь'хъ прiя'ли _е=сте`, мч~ницы, зову'ще:
гд\са по'йте дjьла`, и= превозноси'те _е=го` во вjь'ки.

%<Бг~оро'диченъ:%>

%<О_у=%>сты` и= ра'зумомъ бц\ду му'дрствующе,
пjьсносло'вимъ тя`, пренепоро'чная: породила' бо _е=си`,
преч\стая, пло'тiю w=бложе'ннаго творца` и= бг~а и= цр~я`
хр\ста`. тjь'мъ тя`, дв~о, пое'мъ и= превозно'симъ во
вjь'ки.

%<Пjь'снь f~. I=рмо'съ:%>

%<_Е='%>vа о_у='бw неду'гомъ преслуша'нiя кля'тву
всели'ла _е='сть: ты' же, дв~о бц\де, прозябе'нiемъ
чревоноше'нiя, мi'рови благослове'нiе процвjьла` _е=си`.
тjь'мъ тя` вси` велича'емъ.

%<Т%>руды` ва'шя на земли` небе'сное весе'лiе прiя'ше,
и=дjь'жему'ченикwвъ ли'цы и= бж\ственныхъ
вw'инства, и= все` перворо'дныхъ сра'дуется торжество`,
всебл~же'ннiи.

%<W\т%> о_у='зъ лю'тыхъ, всебл~же'ннiи, и= бjь'дъ
и=зба'вите вся^, вjь'рою ст~о'е торжество` ва'ше
пра'зднующыя, ми'ръ же и= тишину` прося'ще, и= спасе'нiе,
бл~же'ннiи.

%<Б%>ога'тымъ w=заря'еми свjь'томъ, и= бл~года'тiю,
страстоте'рпцы, сiя'юще, согрjьше'нiй разрjьше'нiе и=
печа'лей ку'пнw съ ва'ми подви'гшимися, да'ти къ ва'мъ
прибjьга'ющымъ, бл~годjь'теля о_у=моли'те.

%<Бг~оро'диченъ:%>

%<_Е='%>vа о_у='бw дре'ва жи'зненнагw и=згна'ся,
возбрани'вшися причаще'нiя: ты' же, дв~о бц\де, жи'знь
превjь'чную родила` _е=си`, мi'ру живоно'сное дjь'йство
да'рующи вjь'рою.

%<Свjьти'ленъ. Подо'бенъ: Ж%>_ены` о_у=слы'шите:

%<А=%>кiндv'на, и= пiга'сiа, и= _е=лпiдiфо'ра
вjьнча'емъ, со а=фfо'нiемъ, пjь'сньми, ку'пнw и=
а=немподi'ста: и='бо пе'рсскую ле'сть w=бличи'вше
суему'дренную, и= бi_е'нiя и= ра^ны за хр\ста`
претерпjь'вше, неизреч_е'нныя сла^вы получи'ша.

%<Бг~оро'диченъ:%>

%<Р%>а'дуйся, бж~iя пала'то: ра'дуйся, горо`
w=сjьня'ема: ра'дуйся, купино` неwпали'мая: ра'дуйся,
пр\сто'ле сла'вы: ра'дуйся, бж\ственная трапе'зо: ра'дуйся,
ру'чко всезлата'я: ра'дуйся, свjь'щниче _о=гнезра'чный:
ра'дуйся, ле'гкiй _о='блаче, дв~о мт~и марi'е.

%<На стiхо'внjь _о=ктw'иха, и= ст~ы'хъ стiхи'ра, гла'съ
в~.%>

%<Стi'хъ: М%>нw'ги скw'рби прв\днымъ, и= w= всjь'хъ
и='хъ и=зба'витъ я=` гд\сь.

%<К%>ро'вными тw'ки тjь'ло w=багри'въ, безбjь'днjь
проше'лъ _е=си` пу'ть муче'нiя, страстоте'рпче а=кiндv'не:
тjь'мъ и= крjь'постiю бж\ственною препоя'сався, вра^жiя
и=зсjь'клъ _е=си` кознwдjь'йства. хр\ста` бг~а моли` w=
на'съ, спасти'ся душа'мъ на'шымъ.

%<Сла'ва, гла'съ д~:%>

%<П%>ятоза'рная страда'л_ецъ свjьща`, jа='кw въ
дубра'вjь дре'въ сjьки'рою, дв~дски и=зсjьче` ле'сть
вра'жiю, и=сповjь'давше хр\ста` предъ цари^, непреста'ннw
мо'лятъ w= душа'хъ на'шихъ.

%<И= ны'нjь, бг~оро'диченъ, и=ли` кр\стобг~оро'диченъ:
По\д: Jа='%>кw до'бля:

%<Н%>а кр\стjь' тя jа='кw о_у=зрjь` * пригвожде'на,
гд\си, * а='гница и= мт~и твоя` дивля'шеся, * и= что`
видjь'нiе сiе`, взыва'ше, * сн~е вожделjь'ннjьйше; * сiя^
ти` невjь'рный собо'ръ воздаде` пребеззако'нный, * и='же
мно'гихъ твои'хъ чуде'съ наслади'выйся: * но сла'ва
неизгл~го'ланному * соше'ствiю твоему`, вл\дко.

%<На лiтургi'и, прокi'менъ, гла'съ д~: С%>т~ы^мъ, и=`же
су'ть на земли` _е=гw`: %<Стi'хъ: П%>редзрjь'хъ гд\са предо
мно'ю вы'ну: %<А=п\слъ ко _е=фесе'_емъ, зача'ло сл~г.
А=ллилу'iа, гла'съ д~. В%>оззва'ша пра'веднiи: %<Стi'хъ:
М%>нw'ги скw'рби пра'в_еднымъ: %<_Е=v\глiе матfе'а, зача'ло
л~s: Прича'стенъ: Р%>а'дуйтеся пра'веднiи:

