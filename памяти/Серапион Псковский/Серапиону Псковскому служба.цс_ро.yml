---
вечерня:
   отпустительно:
      тропарь:
         глас: 8
         текст: 'Изрядством жития чистоту / девства приим, Серапионе, / и вся красная
            мира / сего возненавидев, / Христа Единаго / возлюбил еси. / Сего ради во внутреннюю /
            пустыню вселився / и со зверьми живый, / весь Христов спостник / и друг Евфросина /
            учителя твоего был еси, / тем же и молим тя, / поминай нас, / чтущих святую память
            твою, / да зовем ти: радуйся, / пустынныя похвало, // преподобне отче наш.'
      молитва: 'О преблаженне отче наш Серапионе, Небеснаго Иерусалима гражданине! Ты днесь
         предстоиши Престолу Света Неприступнаго, и тамо якоже в зерцале зриши вся нужды и
         скорби наша. Не отступи убо от нас духом, сохраняя нас от стрел вражиих и всякия
         прелести бесовския и козней диавольских, пастырю наш добрый. Воззри на нас милостивно,
         и к земли приверженныя возведи к Высоте Небесней: испроси предстательством твоим
         у Всемилостиваго Бога Нашего мир Церкви Его, под знамением Креста воинствующей,
         согласие в вере и единомудрие, суемудрия же и расколов истребление, утверждение
         во благих делех, больным исцеление, печальным утешение, обидимым заступление,
         бедствующим помощь и от бед свобождение, грешным же всем от грехов отвращение и
         спасение. Не посрами нас, с верою к тебе притекающих: приими моления наша и вознеси
         я пред Лице Господне, да приимем тобою благодать и благовременную в нуждах наших помощь:
         укрепи наше малодушие и утверди нас в вере, да вся благая от благосердия Владыки
         молитвами твоими прияти сподобимся. Еще же споспеши нам Иго Христово во благодушии и
         терпении и радости духовней понести, присно же молитися нас научи, да непорочни
         сохранимся в пришествие Господа Нашего Иисуса Христа, Емуже ты радостно по трудех
         и подвизех ныне предстоиши, прославляя со всеми святыми в Троице славимаго Отца и
         Сына и Святаго Духа во веки веков. Аминь.'
утреня:
   канон:
      кондак:
         глас: 4
         текст: 'От высокоумия искус / приимь смиренномудрия, / благодатию Божиею явился
            еси / рачитель, Богоносне Серапионе. / Желанием бо Божественный / любве вжигаем, /
            житейския молвы оставль, / ревнитель учителю твоему / Евфросину был еси, /
            безмолвием и жестоким / пребыванием последуя Христу: / бдением же, и молитвою, /
            и постом образ был еси / спостником твоим; / ныне же молися / Господеви, Богоблаженне, //
            спастися душам нашим.'
