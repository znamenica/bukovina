---
вечерня:
   отпустительно:
      тропарь:
         глас: 1
         текст: 'Притецем, людие, / со дерзновением к Милостивой / Царице Богородице, / и
            умиленно воззовем к Ней: / ниспосли, Владычице, / милости Твоя богатыя, / сохраняя
            во здравии и благоденствии / грешныя рабы Твоя. / Болящия исцели, / скорбящия утеши /
            и бедствующим помози. / И сподоби нас, Премилостивая, / благочестно житие сие /
            земное скончати, / христианскую непостыдную / кончину получити / и Небесное Царствие
            унаследовати. / Град наш избави / от всякаго злаго обстояния, / ограждая Твоим /
            милостивым заступлением. / Мирови мир даруй // и спасение душам нашим испроси.'
      молитва: 'О Пресвятая и преблагословенная Мати Господа, Бога и Спаса нашего
         Иисуса Христа, Милостивая Богородице и Приснодево Марие! Припадая к святей и
         чудотворней иконе Твоей, смиренно молимся Тебе, Благой и Милосердой Заступнице
         нашей: вонми гласу грешных молений наших, не презри воздыханий от души, виждь
         скорби и беды нас обышедшия, и яко любвеобильная воистину Мати потщися на помощь
         нам безпомощным, унылым, во многия и тяжкия грехи впадшим и присно прогневляющим
         Господа и Создателя нашего, Егоже умоли, Предстательнице наша, да не погубит
         нас со беззаконими нашими, но явит нам человеколюбную Свою милость. Испроси
         нам, Владычице, у благости Его, телесное здравие и душевное спасение, благочестное
         и мирное житие, земли плодоносие, воздуха благорастворение, дожди благовременны
         и благословение свыше на вся благая дела и начинания наша, и якоже древле призрела
         еси милостиво на смиренное славословие послушника Афонскаго, воспевавшаго Ти
         песнь хвалебную пред Пречистою иконою Твоею, и послала еси к нему Архангела
         Гавриила научити его пети песнь небесную, еюже славословят Тя ангели горе, сице
         приими благоутробно и наше ныне усердно приносимое Тебе молитвословие, и принеси
         е Сыну Твоему и Богу, да милостив будет Он нам грешным, и пробавит милость Свою
         всем чтущим Тя и с верою покланяющимся Святому Образу Твоему. О Царице Всемилостивая,
         Мати Божия Всеблагая, простри к Нему Богоносныя Твои руце, имиже Его, яко младенца
         носила еси, и умоли Его вся ны спасти и избавити погибели вечныя. Яви нам, Владычице,
         Твоя щедроты: болящия исцели, скорбящия утеши, бедствующим помози: благопоспеши
         всем нам носити иго Христово в терпении и смирении, сподоби нас благочестно
         житие сие земное скончати, христианскую непостыдную кончину получити, и Небесное
         Царствие унаследити, Матерним ходатайством Твоим к рождшемуся от Тебе Христу
         Богу нашему, Емуже со Безначальным Его Отцем и Пресвятым Духом, подобает всякая
         слава, честь и поклонение, ныне и присно, и во веки веков. Аминь.'
