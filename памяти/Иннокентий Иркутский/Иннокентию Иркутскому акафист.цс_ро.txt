АКАФИСТ СВЯТИТЕЛЮ ИННОКЕНТИЮ, ЧУДОТВОРЦУ ИРКУТСКОМУ

Кондак 1
Возбранный чудотворче и скорый в скорбех помощниче, святителю отче Иннокентие, яко имея велие дерзновение пред Господем, от всяких нас бед свобождай, да с радостию зовем ти: Радуйся, Иннокентие, молитвенниче о душах наших.
Икос 1
Ангельскому жительству на небесех поревновал еси, отче: по имени бо и житие твое непорочно бысть на земли, сего ради и возвысился еси до лицезрения Творца Ангелов. Отнюдуже призирая выну на град сей и люди, услыши нас, похвальная восписующих ти сия: Радуйся, невинностию Агнца непорочнаго подражатель бывый; Радуйся, воздержанием твоим ангельское во плоти житие явивый. Радуйся, яко ангел, Сибирския церкве Божия дела возвещаяй; Радуйся, яко архистратиг силы небесныя, всех прибегающих к тебе от бед сохраняяй. Радуйся, непорочности и невинности соименный учителю; Радуйся, незлобия и чистоты усердный хранителю. Радуйся, убеленный невинностию крине райскаго прозябения; Радуйся, умащенная чистотою маслина небеснаго благословения. Радуйся, уме небесных неизреченных благ наслаждаяйся; Радуйся, пастырю, с мудрыми в радость Пастыреначальника своего вшедый. Радуйся, яко свет лица Божия ясно на небеси смотряеши; Радуйся, яко тем же светом осиянный, притекающих к тебе неизреченно возвеселяеши. Радуйся, Иннокентие, молитвенниче о душах наших.
Кондак 2
Ведый Господь велика тя быти светильника во стране языков, благоволи сокрыти род и отечество твое, да явишися в земли Хинстей, якоже Мелхиседек в Ханаанстей, и увериши, яко не от человек пришел еси к нам, но от Бога, Ему же поем: Аллилуиа.
Икос 2
Разум просвещенный хотя имети, богомудре отче, от юности избрал еси в место образования своего матерь градов православныя веры нашея и подвижничества, да живя среди земных ангелов и взирая на скончание жительства их, подражатель явишися вере их; темже и сам соделался еси небесным человеком. Сего ради слышиши от нас сия: Радуйся, винограде многоплодный, в благораствореннем юзе возрасший; Радуйся, цвете благовонный, в Малей России процветший. Радуйся, славо и удобрение града Киева; Радуйся, красото и утешение отцев Печерския лавры. Радуйся, яко измлада мудрости прилежа, Божественное писание ясне извыкл еси; Радуйся, яко отложив вся мирския сласти, Христов ярем носити изволил еси. Радуйся, в юности посвятивый в жертву приятну Господу себе самаго; Радуйся, сохранивый невредно целомудрие девства драгаго. Радуйся, яко в земнем училищи небесныя премудрости учивый; Радуйся, яко щитом веры вся разжженныя лукаваго стрелы угасивый. Радуйся, яко издетска Бога возлюбивый; Радуйся, яко заповедий Его неложный хранитель бывый. Радуйся, Иннокентие, молитвенниче о душах наших.
Кондак 3
Силою свыше позна тогда благоверный царь непорочное и святое жительство твое, отче Божий, иже и избра тя во апостольское служение и предпосла, яко первенца духовнаго сыноположения, насаждати святую веру в земли языков чуждих, неведущих пети Богу: Аллилуиа.
Икос 3
Имеет тебе, святителю отче Иннокентие, вся страна Сибирская велика учителя и дивна в вере наставника; сего ради, яко добляго поборника верным и скораго молитвенника тя чтуще, с веселием и радостию дары тебе приносим таковыя: Рaдyйcя, священная главо, разума водами напояема; Радуйся, плод благоуханен житием твоим от юности являяй. Радуйся, искоренителю терновнаго служения идольскаго; Радуйся, насадителю лозы православныя веры. Радуйся, новый апостоле, облагоухавый верою последния концы России; Радуйся, добрый пастырю, утвердивый красныя ноги своя на востоце царства Сибири. Радуйся, мрачныя страны просветителю; Радуйся, душевныя темноты озарителю. Радуйся, врагов веры Христовы разрушителю; Радуйся, прельстителей душ христианских разителю. Радуйся, идолослужительных старец мудрость посрамивый; Радуйся, мудрых века сего мудрейший. Радуйся, Иннокентие, молитвенниче о душах наших.
Кондак 4
Буря злобы древляго змия обуя царство хинов, егда не можаху отверзти ушеса ко глаголом Царствия Христова, тобою, новый апостоле, возвещаемым, и не хотяху прияти тя, вторицею на пределех их явльшася, да умудриши я воспевати единому Богу: Аллилуиа.
Икос 4
Слышаще и ведуще тя премудра учителя и истиннаго сказателя таин Божиих, прихождаху к тебе не точию старцы, но и юнии, в нихже разум напечатлевал еси древния истины Евангельския, сего ради яко пастыря, просветителя и отца нашего ублажающе, зовем ти: Радуйся, рабе благий и делателю добрый; Радуйся, искоренителю злых и прогонителю нечестия бодрый. Радуйся, яко сугубу мзду небесную сугуба ради путешествия к хином приял еси; Радуйся, яко сподобился еси восприяти чудес дар и славы венец пресветел. Радуйся, апостолу Павлу в подвизех служения своего подражавый; Радуйся, терпению его в научении безкнижных юношей последовавый. Радуйся, яко на пажити веры правыя и при источнице воды живыя люди твоя паствил еси; Радуйся, яко на злаце красне пребыти твоему стаду мудре наставил еси. Радуйся, светильниче всесветлый и вселюбимый: Радуйся, паче звезд яснейший и вожделеннейший. Радуйся, винограда животнаго святопрозябший грозд, вино искапающий; Радуйся, святопомазанная главо, честный наш учителю. Радуйся, Иннокентие, молитвенниче о душах наших.
Кондак 5
Боготочный источник превеликих чудес явился еси в земли нашей, достославно отче, приял бо еси, еще на земли ти жившу, власть недуги изцеляти, по смерти же наипаче прослави тя Бог многими чудотвореньми, да вси чудодействующему тобою Богу вопием: Аллилуиа.
Икос 5
Видевше жителие Иркутстии святую церковь, в нейже почиваше нетленное и цельбоносное тело твое, угодниче Божий, яко вторую купину в пламени сущу, силою же твоих молитв невредно сохраненную, прославиша Бога; темже и мы, видяще оную доныне целу, благолепну и яве поведающую знамения и чудеса твоя, воспеваем тебе сице: Радуйся, всю страну Сибирскую удививый чудесы, имиже обитель твоя освятися; Радуйся, оруженосец духовный, имже всяка злая страсть и болезнь от верных прогонится. Радуйся, яко излиянием чудес от Бога обогатился еси; Радуйся, яко неоскудный источник изцелений явился еси. Радуйся, яко стаду твоему помощь и заступление даваеши; Радуйся, яко чудес сиянии паству твою просвещаеши. Радуйся, невредимо от огня сохранивый церковь, в нейже, жив сый, воздевал еси о спасении людий преподобныя руце свои; Радуйся, яко стаду твоему помощь и заступление дававши; Радуйся, яко чудес сиянии паству твою просвещаеши. Радуйся, невредимо от огня сохранивый церковь, в нейже, жив сый, воздевал еси о спасении людий преподобныя руце свои; Радуйся, явственно тем свидетельствовавый, яко свято бысть почивавшее в ней нетленное тело твое. Радуйся, всем безпомощным приятное попечение; Радуйся, коеяждо немощи скорый и безмездный врачу. Радуйся, яко и всяк благопотребен дар от Господа просящим подаваеши; Радуйся, яко прославляяй тя чудесы Бог тобою всех к Себе призывает. Радуйся, Иннокентие, молитвенниче о душах наших.
Кондак 6
Словеса апостольская, еже молитися о спасении паствы твоея, яко иерарх во ушию своею прием, не точию в жизни, но и по преставлении являешися священнодействитель Божественных тайн, уверяя верующих в непрестаннем ходатайстве о требующих твоея помощи и воспевающих Богу: Аллилуиа.
Икос 6
Возсиял еси пречудно, архиерею Божий, егда вторицею явивыйся зельне страждущему, ударив в пол жезлом, язвою на древе того места уврачевал еси душевную язву омраченнаго неверием; абие бо позна тя быти благодатнаго врача и славя тя, вопияше: Радуйся, иерарше благий и верный; Радуйся, делателю неутомимый винограда Христова. Радуйся, служителю Господень, о верных умоляяй; Радуйся, наставниче, грешных к небеси направляяй. Радуйся, таин Божиих истинный строителю; Радуйся, молитвенных рук непрестанный воздевателю. Радуйся, яко избавляеши от неверия; Радуйся, яко изцеляеши от малодушия. Радуйся, укрепление мудростию блaгoдyшия; Радуйся, просвещение светлостию благочестия. Радуйся, премудрый проповедателю; Радуйся, пресладкий обличителю. Радуйся, Иннокентие, молитвенниче о душах наших.
Кондак 7
Хотяще некогда сановитии града сего в неподобное время видети и любопытною десницею осязати нетлением уже процветавшия святыя мощи твоя, святителю Христов, потщашася прикрыти дерзновение свое благословением архипастыря: но ты, чистоты любителю и веры рачителю, не восхотел еси явити себе им, научая тем не высокомудрствовати, но в смиренномудрии пети Богу: Аллилуиа.
Икос 7
Новое и преславное чудо показа нам тобою на земли всех чудес Творец и Владыка, егда тебе ради пременишася естества уставы; среди бо лета и зноя мраз и иней явистася при цельбоноснем гробе твоем, еже знамением бысть, яко аще и умерл еси на земли плотию, но душою в вышнем селении всегда жив сый, теплым своим ходатайством пособствуеши вопиющим тебе: Радуйся, смиренномудрия столпе необоримый; Радуйся, презренную гордость низлагаяй. Радуйся, любящия чистоту душ соблюдаяй; Радуйся, грешных к покаянию воззываяй. Радуйся, делателю чудес многославных; Радуйся, ходатаю и подателю дарований многоразличных. Радуйся, заблуждших и ослепленных наставниче; Радуйся, любопытных и маловерных обличителю. Радуйся, яко славу земную в уметы вменил еси; Радуйся, яко честь Бога Вышняго всем сердцем взыскал еси. Радуйся, имже о силе Божией естества уставы пременяются; Радуйся, имже помыслы злобнии прогоняются. Радуйся, Иннокентие, молитвенниче о душах наших.
Кондак 8
Странно бе видети, како три по естеству мощная животная, силою, данною ти свыше, обезсилеша, яко не можаху довлещи до обители твоея единаго путника из жителей града сего, вразумляюща тем, якоже древле осля Валаама, да не идет в дальнюю страну, не прияв от тебе путеваго напутствия, абие же, воспомянув отложенный обет свой, позна тя скорого помощника и возопи: Аллилуиа.
Икос 8
Весь всего себе исполнив любве нелицемерныя к пастве своей, был еси скорый помощник призывающим тя в помощь, святителю отче Иннокентие: не точию бо близ притекающих к раце мощей твоих, но и далече отстоящих и призывающих имя твое изцеляеши от всякия болезни. За таковое убо врачевание приими от нас похвалы сия: Радуйся, цельбы исполнь явивыйся алавастре, яко люди Христовы ароматствуеши твоими изцелении; Радуйся, ароматный фиале, чудесы удивляя, нарда пистика многоценный. Радуйся, источниче, благодать изцелений изливающий нам от всечестныя раки твоея независтно. Радуйся, яко тело твое трудолюбное вместо мастей нам во гробе оставил еси истощати изцеления. Радуйся, яко твоими молитвами слепии прозреша. Радуйся, яко твоим ходатайством хромии и безногии ходити начаша. Радуйся, яко твоим заступлением разслабленнии изцелеша; Радуйся, яко твоим предстательством от неизцельныя огневичныя болезни здрави быша. Радуйся, покрытых струпами, яко прокаженных, уврачевавый; Радуйся, впадших в лихорадочныя и трясавичныя язи возставивый. Радуйся, яко лишенных смысла здравым умом снабдеваеши; Радуйся, яко от страха и мечтаний томимых свобождаеши. Радуйся, Иннокентие, молитвенниче о душах наших.
Кондак 9
Всякия скорби и горькая испытания терпеливно подъял еси, отче, яко добр воин Христов, ово терпя наветы от клеветников злых, ово же препирался с полчищем неверных и суеверных и ово искушаем от древляго змия, уязвлявшаго тя за жертвы своя, из челюстей его тобою исхищаемыя, но вся сия побеждая за возлюбившаго тя Христа, немолчно воспевал еси Ему: Аллилуиа.
Икос 9
Витийство человеческое изнемогает изрещи вся скорби, лишения, уничижения, болезни и страдания, яже ради спасения паствы твоея, святе Иннокентие, подъял еси. Темже терпению твоему точию дивящеся и любовию побеждаеми, с благодарным чувствием вопием: Радуйся, воине Христов непобедимый; Радуйся, твердейший адаманте, в терпении невредимый. Радуйся, яко ярость неблагомыслящих, гневающихся неправедне, претерпел еси; Радуйся, яко превозносящияся злочестивым шатанием паки люте сокрушаемы видел еси. Радуйся, жестоких и злокозненных владык укрощение; Радуйся, угнетенных и страждущих рабов скорое заступление. Радуйся, яко корения заблуждений и терние неверия трудолюбне исторгал еси; Радуйся, яко Божественных повелений насаждения в сердцах верных многими труды возделовал еси. Радуйся, смирением своим диавола победивый; Радуйся, молитвою и бденным стоянием плоть свою умертвивый. Радуйся, яко красныя твои нозе добльственне к борению со врагами простерл еси; Радуйся, яко добре течение совершив, ко Христу восхождение обрел еси. Радуйся, Иннокентие, молитвенниче о душах наших.
Кондак 10
Спасения ради от ослепления старцу, очима тяжко видящу, получити же зрение хотящу и с верою о сем у тебе помощи просящу, скоро притекл еси, святче, в храмину того, идеже егда прикоснулся еси болезненней главе его, абие ощути он свет во очию своею и прозре, хваля тя и вопия Богу: Аллилуиа.
Икос 10
Стену крепкую и ограждение необоримое от всех скорбей и зол имеет тя, пастырю благий, страна сия: твоим бо сильным заступлением и предстательством доныне град сей и обитель твоя сохраняются в мире и благоденствии. И мы убо, спасаемии тобою, благодарственно вопием ти: Радуйся, чаша, елей милости к нам Божия содержащая; Радуйся, горо, Божественнаго на нас гнева тучи отводящая. Радуйся, яко потоки мира к нам приводиши; Радуйся, яко обилие благ ходатайствуеши. Радуйся, милости превеликия и скорбным сострадания сокровище; Радуйся, пространное Божияго о пастве твоей промышления приятелище. Радуйся, в печалех сущим увеселение; Радуйся, удрученных попечении житейскими утешение. Радуйся, в деторождении матерем скорый помощниче: Радуйся, в час кончины молитвенный наш предстателю. Радуйся, о милости и мире паствы твоея известный рачителю; Радуйся, отче честный, от всякаго зла и бедствия усердный наш хранителю. Радуйся, Иннокентие, молитвенниче о душах наших.
Кондак 11
Пение всеумиленное и моление теплое пред нетленными мощами твоими, единым от боляр приносимое тебе, не презрел еси, отче, но скоро услышав и во сне явлься, облегчил еси болезни и страдания его, сице и наших молениий и пений гласы услыши, иерарше Христов, вере же и любви людий твоих вонми и свыше покров твой даруй хвалящим тя и поющим Богу: Аллилуиа.
Икос 11
Светосиятельна тя светильника, чрез седмьдесят и три лета сокрываема в земли не восхоте Господь оставити под спудом, еже исполнитися речению Его, аки светильник на свещник поставляют, да входящии видят свет. Темже и мы во храме сем и всюду, яко тя зряще и тобою просвещаеми, дерзаем глаголати сия: Радуйся, светлое на тверди церковной светило и Сибирския страны славо; Радуйся, церквей строителю и обогатителю чудесы тех нескудный. Радуйся, пресветлая красото святыя обители сея; Радуйся, блестящая заре избраннаго тобою града сего. Радуйся, свещниче всезлатый и многоценный; Радуйся, бисере предрагий небесный. Радуйся, облакообразный покрове, на теснем пути спасения нас осеняющий; Радуйся, огневидный столпе, в нощи неведения и заблуждений нас просвещающий. Радуйся, яко святынею твоею всех требующих помощи твоея освящаеши; Радуйся, яко блистанием чудес твоих во вся концы страны сея сияеши. Радуйся, яко и по преставлении твоем с нами пребываеши; Радуйся, яко, и живя в селениих райских, нас не оставляеши. Радуйся, Иннокентие, молитвенниче о душах наших.
Кондак 12
Благодать свыше с небесе подаждь, преблаженне отче, с верою и благоговением воспоминающим честное твое успение и пресветлое пренесение святых мощей твоих празднующим; имаши бо дарованную ти от Бога силу и власть подавати требующим вся, яже ко спасению прошения, и ныне предстоя Престолу Божественному, моли о тебе воспевающих: Аллилуиа.
Икос 12
Поюще твое ходатайство и сильное заступление просящим твоея скорыя помощи, восхваляем подателя всех благих Бога, даровавшаго в последняя времена стране сей тебе, отца нашего чудотворца, молитвенника и заступника, ты же не возгнушайся нас, грешных и недостойных рабов Его, но услыши хвалебными гласы вопиющих тебе: Радуйся, суетства привременнаго к буияго воистинну обличителю; Радуйся, апостолом равноревностный Евангельским научением. Радуйся, мучеников сострадальче и красото; Радуйся, первопастырю и учителю христоименитых людий земли сея. Радуйся, церковное украшение; Радуйся, архиереев доброто, священников и иноков похвало. Радуйся, яко приял еси трудов твоих воздаяние; Радуйся, крестоносному народу нашему похвало и утверждение. Радуйся, телес наших неусыпное хранение; Радуйся, и душ наших к Царствию Небесному возведение. Радуйся, Богу совершенне и всецеле угодивый; Радуйся, венец безсмертия навеки получивый. Радуйся, Иннокентие, молитвенниче о душах наших.
Кондак 13
О предивный чудотворче и преславный угодниче Христов Иннокентие! Вонми гласу молений наших, от сокрушеннаго сердца к тебе возносимому, и богоприятным твоим ходатайством испроси нам от Христа Бога нашего прощение прегрешений наших, ослабу и избавление от врагов видимых и невидимых, и от всякия скорби, беды и напастей, да с тобою и со всеми святыми в селении праведных сподобимся пети Ему: Аллилуиа.
(Этот кондак читается трижды, затем икос 1 и кондак 1)
Молитва первая святителю Иннокентию, чудотворцу Иркутскому
К тебе, святче Божий, яко к скорому помощнику и молитвеннику о спасении моем, аз недостойный и грешный припадая молюся: не презри мене унылаго, немощнаго, во многая беззакония впадшаго, и по вся дни и часы согрешающаго, но вонми души моей, яко скорблю, и умоли Господа Бога всея твари Содетеля, Емуже ныне предстоиши в радости святых и с лики ангелов, помиловати мя и извести из темницы греховныя душу мою, прежде даже не отъиду отсюду и ктому не уготов явлюся на суд Его. Ей, отче! не посрами мене, к тебе с верою притекающаго, аще бо и недостоин есмь твоего ходатайства и заступления, но ты, быв подражатель человеколюбия Божия, сотвори мя достойна чрез обращение от злых дел к благому житию, да тако душею и телом здрав быв, славлю и пою дивнаго во святых Своих Бога нашего и твое теплое заступление, всегда, ныне и присно, и во веки веков. Аминь.
Молитва вторая святителю Иннокентию, чудотворцу Иркутскому
Святителю, отче Иннокентие! Призри на нас, раб Божиих (имена), и на приход (дом) сей; моли Христа Бога, да низпослет нам Духа Своего Святаго дар, во еже умудрити нас ходити пред Ним во всяком благочестии и чистоте. Мы присно заблуждаем от пути спасения: руководи нас, милостивый наш наставниче. Мы немощни есмы в вере: утверди нас, правоверия учителю. Мы зело убози сотворихомся добрых дел: обогати нас, благосердия сокровище. Мы присно наветуеми есмы от враг, видимых и невидимых, и озлобляеми: помози нам, безпомощных заступниче; да славословяще имя Божие во дни и в нощи, сподобимся быти наследницы и жизни вечныя, и прославим Отца и Сына и Святаго Духа, ныне и присно, и во веки веков.
Молитва третья святителю Иннокентию, чудотворцу Иркутскому
Святче Божий, пастырю добрый, делателю верный винограда Христова, святителю отче Иннокентие! Призри на град сей и на люди сия! Моли Христа Бога, да сохранит паству твою от волков, губящих ю; да ниспослет Духа Своего Святаго во еже умудрити нас ходити пред Ним во всяком благочестии и чистоте во вся дни живота нашего, да славословяще Имя Его Всесвятое во дни и в нощи, сподобимся быти наследницы жизни вечныя, и прославим Отца, и Сына, и Святаго Духа, ныне и присно и во веки веков. Аминь.
